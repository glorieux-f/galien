<!DOCTYPE html>
<html xmlns="http://www.w3.org/1999/xhtml" lang="grc">
  <head>
    <meta charset="UTF-8"/>
    <meta name="modified" content="2020-09-28T00:48:19"/>
    <link rel="stylesheet" type="text/css" href="http://oeuvres.github.io/Teinte/layout.css"/>
    <link rel="stylesheet" type="text/css" href="http://oeuvres.github.io/Teinte/teinte.css"/>
  </head>
  <body class="tlg052">
    <div id="center">
      <div id="main">
        <div id="article">
          <div class="fileDesc">
            <div class="titleStmt">
              <p class="author">Galen</p>
              <h1>
                <a href="tlg0057.tlg052.1st1K-grc1.xml">De comate secundum Hippocratem</a>
              </h1>
              <div class="editor"><span class="label">Édition de </span>Karl Gottlob Kühn</div>
              <div class="funder"><span class="label">Financement : </span>Andrew W. Mellon Foundation</div>
              <span class="resp">Mark Schiefsky, Harvard UniversityGregory R. Crane, Universität LeipzigUwe Vagelpohl, University of Warwick (Published original versions of the electronic texts)</span>
              <span class="resp"> (Keyboarding)</span>
              <span class="resp">Gregory R. Crane (Editor-in-Chief, Perseus Digital Library)</span>
              <span class="resp">Matt Munson (Project Manager (University of Leipzig))</span>
              <span class="resp">Annette Geßner (Project Assistant (University of Leipzig))</span>
              <span class="resp">Thibault Clérice (Lead Developer (University of Leipzig))</span>
              <span class="resp">Bruce Robertson (Technical Advisor)</span>
              <div class="date">
                <span class="date">2016</span>
              </div>
            </div>
            <div class="publicationStmt">
              <div class="idno"><span class="idno">tlg0057.tlg052.1st1K-grc1.xml</span>.</div>
              <div class="imprint"><span class="publisher">University of Leipzig</span>, <span class="date">2016</span>, <a href="https://creativecommons.org/licenses/by-sa/4.0/">license cc</a>.</div>
            </div>
            <div class="sourceDesc">
              <span class="biblStruct">
                <span class="monogr"><cite class="title">Claudii Galeni Opera Omnia</cite>. <span class="author">Galen</span>. <span class="editor">Karl Gottlob Kühn</span>. <span class="imprint"><span class="publisher">Cnobloch</span>, <span class="pubPlace">Lipsiae</span> : <span class="biblScope">7</span>, <span class="biblScope">643-665</span>, <span class="date">1824</span></span>. </span>
                <a href="https://catalog.hathitrust.org/Record/009723957">HathiTrust</a>
              </span>
            </div>
          </div>
          <article id="index" class="text">
            <section class="body" id="body">
              <section id="body-1" class="div edition grc level2" lang="grc">
                <a class="pb" href="#pb643" id="pb643">[p. 643]</a>
                <section id="body-1-1" class="div textpart chapter level3">
                  <h3 class="head textpart">ΓΑΛΗΝΟΥ ΠΕΡΙ ΤΟΥ ΠΑΡ’ ΠΙΠΟΚΡΑΤΕΙ <br class="lb"/>ΚΩΜΑΤΟΣ ΒΙΒΛΙΟΝ.<a class="bookmark" href="#body-1-1"> §</a></h3>
                  <p class="p autofirst">Τί ποτε σημαίνει τὸ τοῦ κώματος ὄνομα <br class="lb"/>παρ’ Ἱπποκράτει; πότερον τὴν εἰς ὕπνον
						καταφορὰν, ὥς <br class="lb"/>τινες τῶν <span class="milestone">192</span>ἐξηγησαμένων ἔφασαν; ἢ
						ὕπνον αὐτόν; ἢ, <br class="lb"/>καθάπερ ἄλλοι, τὴν ὑπνώδη καταφοράν; καὶ γὰρ καὶ οὕτως
						<br class="lb"/>ὠνόμασάν τινες ἐν συνθέτῳ προσηγορίᾳ τὴν ἐξήγησιν ποιησάμενοι. <br class="lb"/>τινὲς δ’ οὐδὲν
						μὲν τούτων, τὴν ληθαργικὴν δὲ <br class="lb"/>καταφορὰν κῶμα πρὸς τοῦ ἀνδρὸς ὀνομάζεσθαί φασι.
						<br class="lb"/>παρὰ μὲν τῶν ἄλλων παλαιῶν οὐδὲ μία γένοιτ’ ἂν μεγάλη <br class="lb"/>μαρτυρία· καὶ γὰρ εἰ καὶ
						μάλιστα καθ’. ἑτέρου 
<a class="pb" href="#pb644" id="pb644">[p. 644]</a>
 πράγματος ἐκεῖνοι τοὔνομα φέρουσιν, οὐδὲν κωλύει τὸν
						Ἱπποκράτην <br class="lb"/>διαφερόντως χρῆσθαι. αὐτίκα παρὰ τῷ ποιητῇ <br class="lb"/>δόξειεν ἂν ὕπνον δηλοῦν
						τοὔνομα·</p>
                  <div class="l">Ἦ με μάλ’ αἰνοπαθῆ μαλακὸν περὶ κῶμ’ ἐκάλυψεν.</div>
                  <p class="p autofirst">καὶ</p>
                  <div class="l">— — ἐπεὶ αὐτῷ ἐγὼ μαλακὸν περὶ κῶμα κάλυψα.</div>
                  <p class="p autofirst">ἀλλ’ οὐχ Ἱπποκράτης οὕτω φαίνεται χρώμενος, εἴγε καὶ μετὰ <br class="lb"/>ἀγρυπνίας πολλάκις τὸ
						κῶμα γίγνεσθαί φησι καὶ φρενιτικοῖς <br class="lb"/>συνεδρεύειν. ἐν ἀρχῇ μὲν τοῦ προῤῥητικοῦ τάδε
						γράφει· οἱ <br class="lb"/>κωματώδεες ἐν ἀρχῇσι γινόμενοι, μετὰ κεφαλῆς, ὀσφύος, <br class="lb"/>ὑποχονδρίου,
						τραχήλου ὀδύνης, ἀγρυπνέοντες, ἆρά γε φρενιτικοί <br class="lb"/>εἰσιν; ἐν δὲ τῷ τρίτῳ τῶν
						ἐπιδημιῶν (ἀπό τινων τῶν <br class="lb"/>ὁμολογουμένων αὐτοῦ γνησίων βιβλίων λάβωμεν τὰς μαρτυρίας)
						<br class="lb"/>ὧδέ πως φησιν· ἑνδεκάτῃ κατενόει, κωματώδης δὲ ἦν, <br class="lb"/>οὖρα πολλὰ, λεπτὰ καὶ
						μέλανα, ἄγρυπνος. εἶτ’ ἐφεξῆς <br class="lb"/>ταῦτά φησι· ταύτῃ τὰ τῶν οὔρων διὰ τέλεος ἦν μέλανα
						καὶ <br class="lb"/>λεπτὰ καὶ ὑδατώδεα, καὶ κῶμα παρείπετο, ἀπόσιτος, <br class="lb"/>ἄγρυπνος, ἄθυμος. ἐν
						πάσαις γὰρ ταῖς εἰρημέναις ῥήσεσιν 
<a class="pb" href="#pb645" id="pb645">[p. 645]</a>
 ἀγρυπνίας καὶ κώματος φαίνεται
						μνημονεύων. ἕτερον δ’ ἄῤῥωστον <br class="lb"/>αὖθις γράφων ἐν τῷ αὐτῷ βιβλίῳ φησί· τουτέῳ <br class="lb"/>διὰ
						τέλεος, ἐξ οὗ καὶ ἐγὼ οἶδα, κοιλίη ταραχώδης, οὖρα <br class="lb"/>λεπτὰ μέλανα, κωματώδης,
						ἄγρυπνος. ὥστ’ ἄντικρυς εἶναι <br class="lb"/>δῆλον, ὅτι μηδ’ ὕπνον, μηδὲ καταφορὰν παρ’ αὐτῷ δηλοῖ
						<br class="lb"/>τὸ τοῦ κώματος ὄνομα. διὰ τοῦτο, οἶμαι, τινὲς τῶν ἐξηγητῶν <br class="lb"/>ἀπὸ τοῦ κωμάζειν
						φασὶ τοὺς κωματώδεις ὠνομάσθαι· <br class="lb"/>ἐγρηγορέναι μὲν γὰρ καὶ τοὺς κωμάζοντας,
						ἐγρηγορέναι δὲ <br class="lb"/>καὶ τοὺς κωματώδεις. καὶ νὴ Δία ὥσπερ οἱ κωμάζοντες οὐ <br class="lb"/>πάνυ τι
						κατανεύουσιν, οὕτως οὐδὲ τοὺς κωματίζοντας, καὶ <br class="lb"/>μάλιστα τοῖν ὀφθαλμοῖν. ὑγρούς τε
						γὰρ εἶναι καὶ ἐρυθροὺς <br class="lb"/>καὶ ἀστηρίκτους καὶ ἐνδεδυμένους· ἀλλὰ τὸ πᾶν ἀμφοτέροις
						<br class="lb"/>σῶμα σφαλερὸν ἐν ταῖς κινήσεσι καὶ ἀκρατές· αὐτὸν διὰ <br class="lb"/>τοῦτο καὶ τὸν Ἱπποκράτην
						περὶ τῆς ὅλης συνδρομῆς ἀπορεῖν, <br class="lb"/>εἴτε χρὴ φρενιτικοὺς αὐτοὺς ὀνομάζειν, εἴτ’ ἄλλο
						τι. φρενιτικοὺς <br class="lb"/>μὲν γὰρ εὐλαβεῖσθαι καλεῖν, μηδέπω παραπαίοντας· <br class="lb"/>ἅπαντα δὲ
						ὁρῶντα συμπτώματα φρενιτικὰ, καὶ γὰρ κεφαλὴν, <br class="lb"/>ὀσφὺν ὑποχόνδριον, καὶ τράχηλον
						ἀλγοῦντα, μήτε σφάλμα 
<a class="pb" href="#pb646" id="pb646">[p. 646]</a>
 τι, μήτ’ ἄγνοιαν μηδεμίαν ὑποστέλλεσθαι. ταῦθ’ ὡς
						μὲν <br class="lb"/>οὐκ ἔχει πιθανῶς, οὐδεὶς ἀντείποι· οὐδὲ μὴν ἱκανῶς ἐμοὶ <br class="lb"/>γοῦν, οὐδὲ μετ’
						ἀποδείξεως εἰρῆσθαι δοκεῖ. ἐχρῆν γὰρ ἐξ <br class="lb"/>Ἱπποκράτους αὐτοῦ τὴν ἐξήγησιν ποιεῖσθαι
						τῆς λέξεως, ἵνα <br class="lb"/>μὴ μόνον ὅτι πιθανῶς εἴρηται λέγειν ἔχωμεν, ἀλλ’ ὅτι καὶ <br class="lb"/>κατὰ
						τὴν ἐκείνου γνώμην. οὐ γὰρ ἡγοῦμαι τοῦτο χρῆναι <br class="lb"/>σκοπεῖσθαι μόνον τὸν ἀγαθὸν
						ἐξηγητὴν, εἰ πιθανῶς ἢ ἀληθῶς <br class="lb"/>εἴρηκεν, ἀλλ’ εἰ καὶ τῆς γνώμης ἔχεται τοῦ
						συγγραφέως, ὅπερ <br class="lb"/>οὐκ ἐν τῷ πρόσθεν λόγῳ· καίτοι γε μέρος τι τῆς περὶ τοὔνομα
						<br class="lb"/>γνώμης τοῦ παλαιοῦ δέδεικται διὰ τῶν ῥήσεων, ἐν αἷς <br class="lb"/>ἀγρυπνίαν τὸ κῶμα γνοὺς
						ἐφαίνετο. καί τις ἴσως ἔχειν ἤδη <br class="lb"/>τὸ πᾶν δόξειεν ἂν, ἀλλ’ ἂν βραχὺ περιμείνας ἀκούσῃ
						ἐκ τοῦ <br class="lb"/>αὐτοῦ βιβλίου τοῦ τρίτου τῶν ἐπιδημιῶν ῥήσεων ἑτέρων, οὐχ <br class="lb"/>ὅπως τὸ πᾶν,
						ἀλλ’ οὐδὲ τὸ ἥμισυ τοῦ παντὸς ἑαυτὸν εὑρήσει <br class="lb"/>γιγνώσκοντα. </p>
                </section>
                <section id="body-1-2" class="div textpart chapter level3">
                  <p class="p autofirst"><span class="milestone">193</span>Σκόπει οὖν, ἐπί τινος ἀῤῥώστου γυναικὸς <br class="lb"/>ἃ λέγει.
						ἑτέρην ἐξ ἀποφθορῆς περὶ πεντάμηνον, οἰκέτεω <br class="lb"/>γυναῖκα, πῦρ ἔλαβεν, ἀρχομένη δὲ
						κωματώδης, καὶ πάλιν 
<a class="pb" href="#pb647" id="pb647">[p. 647]</a>
 ἄγρυπνος. φαίνεται γὰρ διαστέλλων κατ’ ἀντίθεσιν τὸ
						κῶμα <br class="lb"/>τῆς ἀγρυπνίας, ὡς ἐναντία. αὖθις δ’ ἐν τῇ λοιμώδει καταστάσει,
						<br class="lb"/>κωματώδεές, φησιν, ἐπὶ πολὺ, καὶ πάλιν ἄγρυπνοι. <br class="lb"/>καὶ μετ’ ὀλίγα· κωματώδεες δὲ
						μάλιστα οἱ φρενιτικοὶ καὶ οἱ <br class="lb"/>καυσώδεες ἦσαν. ἀτὰρ καὶ ἐπὶ τοῖσιν ἄλλοισι νουσήμασι,
						<br class="lb"/>τοῖσι μεγίστοισιν, ὅτι μετὰ πυρετοῦ γίνοιτο. διὰ παντὸς δὲ <br class="lb"/>τοῖσι πλείστοισιν ἢ
						βαρὺ κῶμα παρείπετο, ἢ λεπτοὺς καὶ μικροὺς <br class="lb"/>ὕπνους κοιμᾶσθαι. καὶ πάλιν· ἐν Θάσῳ τὸν
						Πάριον, <br class="lb"/>ὃς κατέκειτο ὑπὲρ Ἀρτεμισίου, πυρετὸς ἔλαβεν ὀξὺς, κατ’ <br class="lb"/>ἀρχὰς συνεχὴς,
						καυσώδης, διψώδης, ἀρχόμενος κωματώδης, <br class="lb"/>καὶ πάλιν ἄγρυπνος. ἐν ἅπασι γὰρ τούτοις
						ἀντιτίθησι τὴν <br class="lb"/>ἀγρυπνίαν τῷ κώματι. συνήθως γοῦν οὕτως ἑρμηνεύων, <br class="lb"/>μυριάκις
						εὑρήσεις αὐτὸν, ὅταν ἐναντίων πραγμάτων μνημονεύῃ, <br class="lb"/>τὸν τρόπον τοῦτον γράφοντα,
						μᾶλλον δὲ οὐδέποτ’ ἄλλως, <br class="lb"/>οἷον ἐκ πολλῶν ὀλίγα παραγράψω ἐκ τοῦ αὐτοῦ βιβλίου.
						<br class="lb"/>κάλλιον γὰρ ἐξ ἑνὸς εἶναι δοκεῖ πάντα τὰ παραδείγματα <br class="lb"/>λαβεῖν. δύο γυναῖκας
						ἀναγράφων πρὸ τῆς λοιμώδους <br class="lb"/>καταστάσεως, ἐπὶ μὲν τῆς προτέρης φησὶν, ἑτέρην ἐξ ﻿
<a class="pb" href="#pb648" id="pb648">[p. 648]</a>
 ἀποφθορῆς περὶ πεντάμηνον, οἰκέτεω γυναῖκα, πῦρ ἔλαβεν, <br class="lb"/>ἀρχομένη δὲ
						κωματώδης, καὶ πάλιν ἄγρυπνος. ἐπὶ δὲ τῆς <br class="lb"/>δευτέρας φησί· γυναῖκα, ἥτις κατέκειτο
						ἐπὶ ψευδέων ἀγορῇ, <br class="lb"/>τότε τεκοῦσαν πρῶτον ἐπιπόνως ἄρσεν, πῦρ ἔλαβεν· καὶ <br class="lb"/>πάλιν
						εἰς νύκτα ἐπεῤῥίγωσεν, ἄκρεα οὐκ ἀνεθερμαίνοντο, <br class="lb"/>οὐκ ὕπνωσε, σμικρὰ παρέκρουσε, καὶ
						πάλιν ταχὺ κατενόει· <br class="lb"/>η΄ περὶ μέσον ἡμέρης ἀνεθερμάνθη, διψώδης, κωματώδης,
						<br class="lb"/>ἀσώδης. ἑξῆς δ’ ἐν τῷ λοιμῷ πολλοὺς ἀῤῥώστους γράφει, <br class="lb"/>πρῶτόν θ’ ἁπάντων, οὗ
						μικρὸν πρόσθεν ἐμνημόνευσα, ποικίλως <br class="lb"/>τε καὶ ἀνωμάλως νοσήσαντα, καὶ πολλὰς πολλάκις
						<br class="lb"/>(ἀπιότ. καὶ ἀχειρόπ.) εἰς τἀναντία μεταβολὰς ποιησάμενον. <br class="lb"/>ἄρχεται δὲ τοῦτον
						τὸν τρόπον· ἐν Θάσῳ τὸν Πάριον, ὃς <br class="lb"/>κατέκειτο ὑπὲρ Ἀρτεμισίου, πυρετὸς ἔλαβεν ὀξύς.
						ἀλλ’ οὐδὲν <br class="lb"/>εἰς τὸν παρόντα λόγον χρεία πρώτων ἡμερῶν, ὧν δὲ <br class="lb"/>χρῄζω, τούτων
						μνημονεύσω. ἑνδεκάτῃ ἵδρωσεν οὐ δι’ ὅλου, <br class="lb"/>περιέψυξε μὲν, ταχὺ δὲ πάλιν ἀνεθερμάνθη.
						σαφῶς γὰρ ἂν <br class="lb"/>τῷ περιέψυξε τὸ ἀνεθερμάνθη ἐναντίον. ἔπειτα δωδεκάτῃ 
<a class="pb" href="#pb649" id="pb649">[p. 649]</a>

						πυρετὸς ὀξὺς, διαχωρήματα χολώδεα, λεπτὰ, πολλὰ, οὔροισιν <br class="lb"/>ἐναιώρημα, παρέκρουσεν.
						ἑπτακαιδεκάτῃ ἐπιπόνως. <br class="lb"/>οὔτε γὰρ ὕπνοι, ὅ τε πυρετὸς ἐπέτεινεν. εἰκοστῇ ἵδρωσεν δι’
						<br class="lb"/>ὅλου, ἄπυρος, διαχωρήματα χολώδεα, ἀπόσιτος, κωματώδης. <br class="lb"/>εἰκοστῇ τετάρτῃ
						ὑπέστρεψεν. τριακοστῇ τετάρτῃ ἄπυρος, <br class="lb"/>κοιλίη οὐ ξυνίστατο, καὶ πάλιν ἀνεθερμάνθη.
						τεσσαρακοστῇ <br class="lb"/>ἄπυρος, κοιλίη ξυνέστη χρόνον οὐ πολὺν, ἀπόσιτος, <br class="lb"/>σμικρὰ πάλιν
						ἐπύρεξε. πάλιν· εἰ γάρτοι διαλείποι καὶ <br class="lb"/>διακουφίσαιεν, πάλιν ταχὺ ὑπέστρεφεν.
						ἐναντίον γὰρ τῷ διακουφίσαι <br class="lb"/>τὸ ὑποστρέψαι. καὶ τὰ κατὰ κοιλίην, φησὶ, συνιστάμενα,
						<br class="lb"/>καὶ πάλιν διαλυόμενα. τὸ γὰρ συνίστασθαι τῷ <br class="lb"/>διαλύεσθαι ἐναντίον. ἑξῆς δ’
						ἑτέραν ἄῤῥωστον ἐκτιθέμενος, <br class="lb"/>ὀγδόῃ, φησὶ, πολλὰ <span class="milestone">194</span>παρέκρουσε καὶ τὰς ἐχομένας, καὶ <br class="lb"/>ταχὺ πάλιν κατενόει. καὶ πάλιν ἑξῆς· εἰκοστῇ
						μικρὰ περιέψυξε, <br class="lb"/>καὶ ταχὺ πάλιν ἀνεθερμάνθη. καὶ αὖθις· ἑβδόμῃ <br class="lb"/>καὶ εἰκοστῇ
						ἄπυρος, κοιλία ξυνέστη. οὐ πολλῷ δὲ χρόνῳ <br class="lb"/>ὕστερον ἰσχίου δεξιοῦ ὀδύνη ἰσχυρὴ χρόνον
						πολὺν, πυρετοὶ 
<a class="pb" href="#pb650" id="pb650">[p. 650]</a>
 δὲ πάλιν παρείποντο. εἶτ’ ἐφεξῆς· καὶ τὰς ἑπομένας ἄφωνος,
						<br class="lb"/>καὶ πάλιν κατενόει καὶ διελέγετο. ἀλλὰ τί δεῖ μακρολογεῖν <br class="lb"/>ἁπάντων μνημονεύοντα
						μυρίων μυριάκις ὄντων; οὕτω <br class="lb"/>πολλὰ παρ’ αὐτοῦ τοῦ τοιούτου εἴδους τῆς ἑρμηνείας. ὡς
						<br class="lb"/>ὅταν λέγῃ, κωματώδης καὶ πάλιν ἄγρυπνος, ἐναργῶς ἀντιτίθησι <br class="lb"/>τῇ ἀγρυπνίᾳ τὸ
						κῶμα. καὶ μὴν ἀγρυπνίᾳ καταφορὰν <br class="lb"/>εἰς ὕπνον ἔχεις ἀντιτιθέναι, καὶ οὐδὲν ἄλλο τοίνυν
						θάτερον <br class="lb"/>ἀναφαίνεται πάλιν ἐκ τοῦ κώματος σημαινόμενον. τί δ’ ὅταν <br class="lb"/>λέγῃ,
						κατεῖχε δ’ ἢ τὸ κῶμα συνεχὲς οὐχ ὑπνῶδες, ἢ μετὰ <br class="lb"/>πόνων ἄγρυπνοι. καὶ γὰρ ἂν καὶ τὸ
						τοιοῦτο εἶδος τῆς ἑρμηνείας <br class="lb"/>ἴδιον Ἱπποκράτει, ἐπισημαίνεσθαι τὰ συνέπεσθαι μὲν
						<br class="lb"/>εἰωθότα, νῦν δ’ οὐχ ἑπόμενα παρὰ λόγον. οἷον ὅταν εἴπῃ, <br class="lb"/>οἱ μὲν οὖν καῦσοι
						ἐλαχίστοισί τε ἐγένοντο, καὶ ἥκιστα τῶν <br class="lb"/>καμνόντων οὗτοι ἐπόνησαν. οὔτε γὰρ
						αἱμοῤῥαγίη, εἰ μὲ <br class="lb"/>πάνυ τι σμικρὰ καὶ ὀλίγοισιν, οὔτε παράληροι. καὶ μετὰ
						<br class="lb"/>ὀλίγα· οὐδ’ ἀποθανόντα οὐδένα οἶδα τότε καύσῳ, οὐδὲ φρενιτικὰ <br class="lb"/>τότε γενόμενα.
						δι’ ἅ λάβρον ἐκ ῥινῶν αἱμοῤῥαγεῖν, <br class="lb"/>ἅπτεσθαι τῆς διανοίας, ὀξεῖς σχεῖν κινδύνους,
						μηδὲν ἀπαντῆσαν 
<a class="pb" href="#pb651" id="pb651">[p. 651]</a>
 τηνικαῦτα, ὁμοίως ἐπισημαίνεται. καὶ τὸ ἐπιφερόμενον
						<br class="lb"/>δ’, οὐδὲ φρενιτικὰ οἶδα τότε γενόμενα, κατὰ τὸν αὐτὸν <br class="lb"/>εἴρηται λόγον. ἐπὶ γὰρ
						ταῖς αὐταῖς καταστάσεσι καὶ <br class="lb"/>τοῖς αὐτοῖς αἰτίοις οἵ τε καῦσοι καὶ φρενίτιδες, ἀμέλει
						κατὰ <br class="lb"/>τὴν ὥραν πλεονάζουσι τὴν θερινὴν, καὶ ἐν χωρίοις θερμοτέροις, <br class="lb"/>καὶ ἐν
						ἡλικίᾳ τῇ τῶν ἀκμαζόντων, καὶ ἐν φύσεσι θερμοτέραις, <br class="lb"/>καὶ διαιτήμασιν ὡσαύτως, καὶ
						ἐπιτηδεύμασιν. <br class="lb"/>καὶ τὰ φρενιτικὰ πλεονάζειν ἀξιοῦν ἦν, ὡς παράλογον ἐπισημήνασθαι
						<br class="lb"/>τὸ ἀπαντῆσαν, φρενίτιδες μὲν οὐδ’ ὅλως ἐγένοντο, <br class="lb"/>καῦσοι δὲ πολλοί. κατὰ τὴν
						αὐτὴν γνώμην εἴρηται καὶ <br class="lb"/>ταῦτ’· ἦν δ’ ἡ κατάστασις τῶν γενομένων καύσων. ἀρχόμενοι
						<br class="lb"/>κωματώδεες, ἀσώδεες, φρικώδεες, πυρετὸς οὐκ ὀξὺς, <br class="lb"/>οὐδὲ διψώδεες λίην, οὐδὲ
						παράληροι. καὶ μετ’ ὀλίγον· οὔτε <br class="lb"/>γὰρ ᾑμοῤῥάγει καλῶς, οὔτε τις ἄλλη τῶν εἰθισμένων
						ἀπόστασις <br class="lb"/>ἐγένετο κρίσιμος. ἐκεῖνα δὲ πῶς εἴρηται; ἐπάρματα δὲ <br class="lb"/>παρὰ τὰ ὦτα
						πολλοῖσιν ἑτερόῤῥοπα ἦν, καὶ ἐξ ἀμφοτέρων <br class="lb"/>τοῖσι πλείστοισιν, ἀπύροισιν ὀρθοστάδην,
						ἔστι δ’ οἷς καὶ 
<a class="pb" href="#pb652" id="pb652">[p. 652]</a>
 σμικρὰ ἐπεθερμαίνοντο, κατέσβη πᾶσιν ἀσινέως, οὐδ’
						ἐξεπύησεν <br class="lb"/>οὐδενὶ, ὥσπερ τὰ ἐξ ἄλλων προφάσεων. ὄντως γὰρ <br class="lb"/>παράλογον, μηδὲν
						ἐκπυῆσαι, καὶ οὐκ εἰθισμένα πάντως. <br class="lb"/>εἶτ’ ἐπιφέρει, ἦν δ’ ὁ τρόπος αὐτέων, χαῦνα,
						μεγάλα, κεχυμένα, <br class="lb"/>οὐ μετὰ φλεγμονῆς· παράλογον γὰρ χωρὶς φλεγμονῆς <br class="lb"/>ἅπασι
						γενέσθαι τὰς περὶ τὰ ὦτα ἀποστάσεις. ὥστε φέρειν <br class="lb"/>πάλιν κᾀνταῦθα τὸ κῶμα φαίνεται
						ἐπὶ καταφορᾶς τῆς <br class="lb"/>ὑπνώδους, ὅταν λέγῃ· ἦν δὲ τὸ κῶμα συνεχὲς, οὐχ ὑπνῶδες· <br class="lb"/>ὡς
						γὰρ ὑπνῶδες εἶναι δέον αὐτὸ, καὶ ὡς τοιοῦτο ἀεὶ γιγνόμενον, <br class="lb"/>εἶτα νῦν παραλόγως οὐ
						γιγνόμενον, ἐπισημαίνεται. τὸ <br class="lb"/>δ’, ὅταν ἐν τῷ αὐτῷ βιβλίῳ τῷ τρίτῳ τῶν ἐπιδημιῶν ἐπὶ
						τοῦ <br class="lb"/>Πυθίωνος εἴπῃ, ἐννάτῃ κωματώδης, ἀσώδης, ὅτε διεγείροιτο· <br class="lb"/>σαφῶς γὰρ
						κᾀνταῦθα τὸ κῶμα καταφοράν τινα δηλοῦν ἔοικεν. <br class="lb"/>ἀλλ’ οὐχ οἷόν τέ φασιν ἅμα
						καταφέρεσθαι καὶ ἀγρυπνεῖν. <br class="lb"/>ταῦτα γὰρ οἱ θαυμαστοὶ λέγουσιν ἐξηγηταὶ, μὴ
						γιγνώσκοντες, <br class="lb"/>ὅτι <span class="milestone">195</span>δύο εἰσὶν εἴδη καταφορᾶς, ὡς
						οἵ τε δοκιμώτατοι <br class="lb"/>τῶν ἰατρῶν γεγράφασι καὶ αὐτὰ τὰ γιγνόμενα μαρτυρεῖ. ﻿
<a class="pb" href="#pb653" id="pb653">[p. 653]</a>
 κοινὸν μὲν γὰρ ἀμφοτέρων ἐστὶν, ὅτι ἐπαίρειν οὐ δύνανται <br class="lb"/>τοὺς ὀφθαλμοὺς, ἀλλ’
						εὐθέως βαρύνονται καὶ ὑπνοῦν βούλονται· <br class="lb"/>ἴδιον δὲ θατέρας, ὅτι οἱ μὲν ὑπνοῦσιν
						εὐθέως, βαθέως <br class="lb"/>τε καὶ χρόνον πολύν· οἱ δὲ ἄγρυπνοι στρεφόμενοί εἰσιν, <br class="lb"/>ἄλλης
						ἐπ’ ἄλλῃ φαντασίας ἐπιγινομένης, καὶ τὴν γνώμην κινούσης, <br class="lb"/>καὶ τὸν ὕπνον
						διακοπτούσης, ὅθεν ἀεὶ μὲν ἄγρυπνοι <br class="lb"/>μένουσιν, ἀνίστασθαι δὲ ἀδυνατοῦσι καὶ πράττειν
						τὰ τῶν <br class="lb"/>ἐγρηγορότων, ἀλλ’ ἐλλιπέστερον ἔχουσιν, ἢ ὡσανεὶ ἐγρηγόρουν, <br class="lb"/>καὶ
						βαρύνονται καὶ καταφέρονται, ὥστ’ ἐλπίσεις, ἂν <br class="lb"/>συγχωροίης αὐτοῖς, ῥᾳδίως ἂν
						κατακοιμηθῆναι, συγχωρηθέντος <br class="lb"/>δ’ αὐτοῖς τούτου, οὐχ ὅπως ὑπνοῦσιν, ἀλλ’ οὐδ’ ἣν
						εἶχον <br class="lb"/>ἐλπίδα, ὡς ὑπνώσοντες, φυλάττουσιν. ἐνταῦθ’ οὖν <br class="lb"/>νόει μοι κῶμα, ὡς κοινὸν
						ἀμφοτέρων, ὅπερ δὴ καλεῖν ἔθος <br class="lb"/>ἡμῖν καταφοράν· ἂν δὲ τὴν ὑπνώδη μόνην νοήσῃς,
						ἁμαρτήσεις, <br class="lb"/>τὴν γὰρ οὐχ ὑπνώδη καταφορὰν στερήσεις ὀνόματος, <br class="lb"/>οὐχ ἧττον τῆς
						ἑτέρας δεομένην τῆς τοῦ κώματος ἐπωνυμίας. <br class="lb"/>ἄν τε μὲν οὖν ὑπνώδης ἄν τε ἄγρυπνος εἴη
						καταφορὰ, κῶμα <br class="lb"/>καλεῖν ἔθος ἐστὶν αὐτῷ· καὶ οὐδαμῶς γε ἀλλήλοις μάχεται τὰ 
<a class="pb" href="#pb654" id="pb654">[p. 654]</a>
 κατὰ μέρος, ἀλλ’ εὐλόγως ὁτὲ μὲν ἐν ταῖς σμικραῖς ἀγρυπνίαις <br class="lb"/>εὑρίσκεται
						τὸ κῶμα, ὁτὲ δ’ ἐν τῷ ὕπνῳ. καὶ γὰρ ἡ καταφορὰ <br class="lb"/>ὁτὲ μὲν ὑπνώδης ἐστὶν, ὁτὲ δὲ
						ἄγρυπνος, ὥστε οὐκ <br class="lb"/>ἔχεις εἰπεῖν περὶ τῶν καταφερομένων, ὅτι ἀγρυπνοῦσιν ἢ μή·
						<br class="lb"/>τοσοῦτόν γε μὴν διαφέρουσιν, ὅσον οἱ μὲν πλείους αὐτῶν <br class="lb"/>ὑπνοῦσιν, ὀλίγοι δὲ τῶν
						οὕτως ἐχόντων ἄγρυπνοι μένουσιν, <br class="lb"/>ὅθεν καίτοι ἀμφοτέρων τυγχάνον τὸ πάθος,
						οἰκειότερον μέντοι <br class="lb"/>πολλῷ τῶν ὑπνούντων εὑρίσκεται. διὰ τοῦτο μὲν οὖν <br class="lb"/>φησιν, ἦν
						δὲ τὸ κῶμα συνεχὲς, οὐχ ὑπνῶδες, ὡς ἂν ἐπὶ τὸ <br class="lb"/>πολὺ ὑπνώδους γιγνομένου. ἂν τοίνυν
						κοινόν ἐστιν ἀμφοτέρων <br class="lb"/>τὸ κῶμα καὶ τοῦ ὕπνου οἰκειότερον, εὐλόγως, ὅταν
						<br class="lb"/>βούληται τὴν ὑπνώδη σημαίνειν καταφορὰν, ἁπλῶς φάσκει <br class="lb"/>κωματώδεις· ὅταν δὲ
						πάλιν τὴν ἄγρυπνον, οὐχ ἁπλῶς, ἀλλὰ <br class="lb"/>μετὰ προσθήκης φησὶ κωματώδεις ἀγρύπνους. οἶδε
						γὰρ ἀμφότερα, <br class="lb"/>ὅτι τε οἰκειότερόν ἐστι τῷ ὕπνῳ τὸ κῶμα καὶ τῇ <br class="lb"/>αὐτοῦ φύσει
						μᾶλλον ὡμοίωται, καὶ ὅτι μετ’ ἀγρυπνίας ἔστιν <br class="lb"/>ὅτε συνίσταται. κᾂν μὲν τοῦθ’ οὕτως
						ἔχῃ, θαυμαστὸν οὐδὲν, <br class="lb"/>εἰ μὴ μόνον τοῖς ληθαργικοῖς, ἀλλὰ καὶ τοῖς φρενιτικοῖς 
<a class="pb" href="#pb655" id="pb655">[p. 655]</a>
 συμπίπτῃ. τὸ δ’ οὐχ ὑπνῶδες κῶμα τούτοις μὲν οὐκ ἔστιν <br class="lb"/>ἴδιον, γίνεται
						δ’ ἐνίοτε. εὑρήσεις γὰρ πολλοὺς φρενιτικοὺς <br class="lb"/>οὔτε ἀνισταμένους οὔτε ἐπαίρειν τοὺς
						ὀφθαλμοὺς ὅλως δυναμένους, <br class="lb"/>ἀλλ’ ἐπὶ τοῦ αὐτοῦ μένοντας ὁμοίους τοῖς ληθαργικοῖς,
						<br class="lb"/>ὥστε τούτους οἱ πολλοὶ καὶ ἀπαίδευτοι τῶν ἰατρῶν, <br class="lb"/>οὔτε τί δεῖ καλεῖν οἴδασιν,
						ἀλλὰ παντάπασιν ἀποροῦσι, καὶ <br class="lb"/>ἀλλότριον δοκεῖ αὐτοῖς εἶναι τοῦτο τὸ πάθος καὶ
						ἀνώνυμον, <br class="lb"/>ἔνιοι δὲ σύμμικτόν ἐκ ληθάργου τε καὶ φρενίτιδος ὑπολαμβάνουσι, <br class="lb"/>καὶ
						προσαγορεύουσι τυφομανίαν. καὶ τὸ κάκιστον <br class="lb"/>πάντων, τινὲς τῶν Ἱπποκρατείων εἶναι
						προσποιουμένων τοῦτό <br class="lb"/>φασι, καίτοι δήπου σαφῶς οὕτω καὶ φανερῶς γράφοντος
						Ἱπποκράτους, <br class="lb"/>οὐκ ἐν ἀμφιδόξῳ βιβλίῳ, ἀλλ’ εἴπερ τις ἄλλος <br class="lb"/>τῶν γνησίων εἶναι
						πεπιστευμένῳ τῷ τρίτῳ τῶν ἐπιδημιῶν, <br class="lb"/>οὔτ’ ἐξεμάνη τῶν φρενιτικῶν οὐδεὶς, ὥσπερ ἐπ’
						ἄλλοισιν, ἀλλ’ <br class="lb"/>ἄλλῃ τινὶ καταφορῇ νωθρῇ βαρέως ἀπώλλυντο. οὐ μόνον <br class="lb"/>γὰρ ὅτι
						καταφορὰ ταῖς φρενίτισιν ἐνίοτε συμπίπτει διήγγειλεν, <br class="lb"/>ἀλλ’ ὅτι καὶ νωθρὰ πολλάκις.
						τίς δ’ ἡ νωθρά; <span class="milestone">196</span>μεμνήσῃ <br class="lb"/>πρῶτον μὲν τῆς
						διαιρέσεως, ἂν μὴ μέλλῃς τὰ παρόντα 
<a class="pb" href="#pb656" id="pb656">[p. 656]</a>
 παρακούειν, ὅταν καταφορὰν τὴν μὲν
						ὑπνώδη, τὴν δὲ ἄγρυπνον <br class="lb"/>ἐκάλουν, καὶ τὴν μὲν ὑπνώδη ἰδίαν εἶναι τῶν ληθαργικῶν
						<br class="lb"/>καὶ διαπαντὸς ὑπάρχειν αὐτοῖς, τὴν δὲ οὔτε ἰδίαν <br class="lb"/>εἶναι τῶν φρενιτικῶν οὔτε
						ὑπάρχειν αὐτοῖς διαπαντός. </p>
                </section>
                <section id="body-1-3" class="div textpart chapter level3">
                  <p class="p autofirst">Ἡ μὲν οὖν ὑπνώδης, ὅσον ἐπὶ τῷ παρόντι, <br class="lb"/>τοῖς ληθαργικοῖς συμπίπτει· τὴν δ’
						ἄγρυπνον, ἥτις τοῖς φρενιτικοῖς <br class="lb"/>ἐπιγίγνεται, πειράσομαι διορίζειν, ἵνα δυνηθῇς
						εὑρίσκειν <br class="lb"/>τὴν ὑφ’ Ἱπποκράτους εἰρημένην διαφοράν. οὐ γὰρ <br class="lb"/>ἦν τῶν ματαίως τὰ
						ὀνόματα ἐπιτιθέντων οὗτος ὁ ἀνὴρ, οὔτ’ <br class="lb"/>ἀνοήτως πρόσκειται τῇ καταφορᾷ τὸ νωθρὰ,
						οὔτε φησιν, <br class="lb"/>ὥσπερ Ὅμηρος, ὑγρὸν ἔλαιον καὶ γάλα λευκὸν, μηδενὸς ἕνεκα
						<br class="lb"/>διορισμοῦ· καὶ γὰρ πᾶν γάλα λευκὸν καὶ ἔλαιον ὑγρόν· <br class="lb"/>ἀλλ’ ἑκάστη λέξις καὶ
						συλλαβὴ πᾶσα πρᾶγμά τι σημαίνει παρ’ <br class="lb"/>αὐτοῦ. περὶ φρενίτιδος ἄρα λόγον ποιούμενος,
						ὅπερ πρὸς <br class="lb"/>τὰ παρόντα χρήσιμόν ἐστι διδάσκειν τοὺς τὸ σύνηθες αὐτῷ <br class="lb"/>μανθάνειν
						βουλομένους, ποτὲ μὲν οὕτω γράφει, παρελήρει· <br class="lb"/>ποτὲ δ’ οὕτω, παρηνέχθη· ποτὲ δὲ
						πάλιν, παρέκοψε· 
<a class="pb" href="#pb657" id="pb657">[p. 657]</a>
 πάλιν δὲ, παρεφρόνησε· καὶ πάλιν, ἐξέστη· καὶ αὖθις,
						<br class="lb"/>ἐμάνη, καὶ ἐξεμάνη, καὶ οὐ κατενόει, καὶ παρέλεγε. ταῦτα <br class="lb"/>πάντα τῶν βεβλαμμένων
						τὴν διάνοιάν ἐστιν, οὓς ἅπαντας σὺ <br class="lb"/>μὲν παραφρονοῦντας ὀνομάζεις, Ἱπποκράτει δ’ οὐκ
						ἀρκεῖ τὸ <br class="lb"/>γένος μόνον εἰπεῖν, ἀλλ’ ἑκάστῳ μεγέθει τοῦ τῆς παραφροσύνης <br class="lb"/>εἴδους
						ἴδιον ἐφεύρηκεν ὄνομα. ἄνθρωπος γάρ, φησι, θερμαινόμενος <br class="lb"/>ἐδείπνησεν, οὐκ ἐτόλμησεν
						εἰπεῖν πυρετὸν τοσαύτην <br class="lb"/>θερμασίαν, καθ’ ἣν δύναταί τις δειπνῆσαι. πάλιν δὲ τὸ
						<br class="lb"/>τοῦ πυρετοῦ μέγεθος ἐνδεικνύναι βουλόμενός φησι, πῦρ ἔλαβεν <br class="lb"/>αὐτόν. ἠσχολησάμην
						μὲν ἐπιδεικνύων τὴν τοῦ ἀνδρὸς <br class="lb"/>ἐπιμέλειαν περὶ τὰς λέξεις, ἀλλ’ ὡς ἤδη εἰδόσι καὶ
						πεπεισμένοις <br class="lb"/>ἐπὶ τὸ ζητούμενον ἀφίξομαι. διττὸν μὲν εἶδος τῆς <br class="lb"/>ἀγρύπνου
						καταφορᾶς. ὀνομάζεται δὲ ἡ μὲν νωθρὰ, ἧς μέμνηται <br class="lb"/>νῦν Ἱπποκράτης· ἡ δὲ τῷ τοῦ
						γένους ὀνόματι κέχρηται. <br class="lb"/>κοινὸν δ’ ἀμφοτέρων ἐστὶ τῶν καὶ μάλιστα τῆς ὑπνώδους
						διαφερουσῶν, <br class="lb"/>ὅτι φράζουσί τε καὶ παραληροῦσι μεδεμιᾶς ἐχόμενα <br class="lb"/>γνώμης, κᾀπὶ τὰς
						ἀναστάσεις πρόθυμοί εἰσι μάλα, ὧν οὐδὲν <br class="lb"/>ἐπὶ ταῖς ληθαργικαῖς ὑπάρχει καταφοραῖς.
						οὔτε γὰρ χωρὶς ﻿
<a class="pb" href="#pb658" id="pb658">[p. 658]</a>
 φράζουσί τι καὶ πανούργως, δυσαίσθητοι δ’ εἰσὶν, οὕτε πρὸς
						<br class="lb"/>τῶν ἐπιβοώντων καὶ νυττόντων ἐγείρονται ῥᾳδίως. κῶμα δὲ <br class="lb"/>τὸ μὲν φρενιτικὸν καὶ
						ἄγρυπνον ἔξω ταύτης ἐστὶ τῆς δυσαισθησίας <br class="lb"/>καὶ δυσκινησίας· καὶ γὰρ ἀνίστανται
						ῥᾳδίως ἀκούσαντες <br class="lb"/>τῆς φωνῆς καὶ ἤχου παντὸς, κᾂν μέρους τινὸς ἅψῃ <br class="lb"/>τοῦ σώματος,
						εὐθὺς ἐξαίρουσι τοὺς ὀφθαλμοὺς, καὶ πρὸς τὸν <br class="lb"/>ἁπτόμενον ἀποβλέπουσι. κατ’ αὐτὴν δὲ
						τὴν καταφόρησιν <br class="lb"/>ἢ χεῖρα κινοῦσιν, ἢ σκέλος, ἢ σύμπαν τὸ σῶμα ῥίπτουσιν <br class="lb"/>ἀλόγως,
						ἐξαίφνης τε καὶ παραφρονητικῶς ἐξάλλονται σπασμοῦ <br class="lb"/>δίκην, καὶ ταῦτα πάντα ποιοῦσι
						μετὰ τοῦ καὶ λέγειν τινὰ οὐ <br class="lb"/>προσηκόντως, ὧν οὐδὲν οἱ μετὰ καταφορᾶς λη<span class="milestone">197</span>θαργικοὶ <br class="lb"/>πράττουσιν, ἀκίνητοι γὰρ ἀεὶ καὶ ἄφωνοι κεῖνται
						τοῖς βαθέως <br class="lb"/>κοιμωμένοις ὁμοιωθέντες. τῶν δὲ μὴ ὑπνωδῶς καταφερομένων <br class="lb"/>οἱ μὲν
						οὕτω ῥᾳδίως καὶ ἐπὶ πολὺ εὐκίνητοί εἰσιν, ὥστε <br class="lb"/>μὴ διαλείπειν βοῶντες μέγα, καὶ
						κινεῖν τι μόριον σφοδρῶς, <br class="lb"/>ἂν δ’ ἐξεγείρῃς αὐτοὺς ἢ προσλαλῇς, προσβλέπουσιν ἀπρεπῶς
						<br class="lb"/>καὶ μᾶλλον ἐξίστανται, καὶ κακὸν πράττειν ἐπιχειροῦσι, καὶ <br class="lb"/>πάντως ἀκούειν
						προθυμότατοί εἰσιν οὐδὲν ἀπολειπόμενοι τῶν 
<a class="pb" href="#pb659" id="pb659">[p. 659]</a>
 ἄκρως παραφρονούντων· οἱ δ’
						ἔμπαλιν ἀνιστάμενοι κατανοοῦσι <br class="lb"/>μᾶλλον, καὶ οὐ πολὺ κινοῦνται, καὶ τότε μᾶλλον
						παραφρονοῦσιν, <br class="lb"/>ὅταν ἐπιτρέψῃς αὐτοὺς τῷ κώματι. καὶ κατὰ <br class="lb"/>τοῦτο μάλιστά ἐστιν
						αὐτοὺς διορίζειν τῶν ληθαργικῶν καταφορῶν. <br class="lb"/>αὕτη μὲν οὖν ἐστιν ἡ πρὸς Ἱπποκράτους
						λεγομένη <br class="lb"/>νωθρὰ καταφορά. ἐπεὶ δὲ σαφῶς ἐμάθομεν, ὡς οὐ <br class="lb"/>μόνον τὸ καταφέρεσθαι
						τῶν φρενιτικῶν τισι συμβαίνει, ἀλλὰ <br class="lb"/>καὶ τὸ νωθρῶς, (περὶ τούτου μάλιστ’ ἄν τις
						ἀπορήσειεν) ἐπὶ <br class="lb"/>τὴν λοιπὴν μεταβῶμεν ἀμφισβήτησιν, ἧς εἰ μέν τινα εὑρήσωμεν
						<br class="lb"/>λύσιν, ἕξομεν ἤδη τὸ πᾶν. ἔστι δὲ ἡ ἀμφισβήτησις ἥδε. <br class="lb"/>μεμνημένος Ἱπποκράτης ἐν
						τῷ προῤῥητικῷ τῶν κωματωδῶν <br class="lb"/>ἀγρύπνων, ἀπορεῖ πότερον φρενιτικοὺς αὐτοὺς, ἤ τι
						ἕτερον <br class="lb"/>ὀνομάσει. ἔχει δὲ ἐφεξῆς οὕτως. οἱ κωματώδεες ἐν ἀρχῇσι <br class="lb"/>γινόμενοι, μετὰ
						κεφαλῆς, ὀσφύος, ὑποχονδρίου, τραχήλου <br class="lb"/>ὀδύνης, ἀγρυπνέοντες, ἆρά γε φρενιτικοί
						εἰσι; γράφεται δὲ <br class="lb"/>διχῶς ἥδε ἡ ῥῆσις, ἐπί τισι μὲν ἀντιγράφοις οὕτως, ἐπί τισι δὲ
						<br class="lb"/>ἄνευ τοῦ εἰσίν, ἆρά γε φρενιτικοί; ἀλλὰ νῦν μὲν τὸ πρῶτον 
<a class="pb" href="#pb660" id="pb660">[p. 660]</a>
 ἐρευνῶμεν.
						ἐπειδὴ δύο τὰ πρῶτά ἐστι κώματος εἴδη, καὶ τὸ <br class="lb"/>μὲν τοῖς ληθαργικοῖς ἀεὶ, τὸ δὲ τοῖς
						φρενιτικοῖς ἔστιν ὅτε <br class="lb"/>συμπίπτει, ἀπορεῖ νῦν Ἱπποκράτης, εἰ δεῖ τοὺς οὕτως ἔχοντας
						<br class="lb"/>ὀνομάζειν φρενιτικούς. τοῦτο δὲ οὐχ ὅπως ἄπορον, ἀλλ’ <br class="lb"/>ἔμπαλιν ῥᾳδίως εὑρετὸν
						καὶ πρόχειρον εἶναι δοκεῖ. ἐπειδὴ γάρ <br class="lb"/>ἐστι δύο κώματα, καὶ τὸ μὲν ὑπνῶδες τὸ τῶν
						ληθαργικῶν <br class="lb"/>ἴδιον οὐ δύναται ἐνταῦθα νοηθῆναι, τὸ γὰρ ἄγρυπνοι <br class="lb"/>προσκείμενον οὐκ
						ἐπιτρέπει σημαίνεσθαι τοῦτο, περὶ τοῦ λοιποῦ <br class="lb"/>κώματος τὸ ἆρά γε φρενιτικόν ἐστιν
						ἀπαγγέλλειν φαίνεται. <br class="lb"/>πῶς ἄρα ἀπορεῖ; συλλογιστική ἐστί, φησιν, ἡ ἆρα <br class="lb"/>λέξις,
						οὐκ ἀπορητική. ἀλλὰ τοῦτο μὲν ἐὰν μὴ βάρβαρον <br class="lb"/>εἶχε τὴν ἑρμηνείαν καὶ πάσης
						Ἑλληνικῆς συνηθείας ἀλλοτρίαν, <br class="lb"/>ἴσως ἂν ἀπεδεχόμην· ὅτε δὲ οὔτε οἱ ἄλλοι Ἕλληνες
						οὔτε ὁ <br class="lb"/>Ἱπποκράτης τοιαύτῃ προτάσεων συντάξει οὐχ εὑρίσκονται <br class="lb"/>χρώμενοι, πῶς ἂν
						δεχοίμην συλλογιστικὸν εἶναι τὸ ἆρα <br class="lb"/>ἐπίῤῥημα; πρὶν γὰρ ἢ λήμμασι χρῆσθαι ἐν τῷ λόγῳ
						καὶ <br class="lb"/>προτάξαι αὐτὰ τοῦ συμπεράσματος, οὐκ ἔστι συλλογίζεσθαι. <br class="lb"/>φέρε εἰπεῖν, ὅπως
						τὸ λεγόμενον σαφὲς γένηται καὶ τοῖς ἧττον 
<a class="pb" href="#pb661" id="pb661">[p. 661]</a>
 γεγυμνασμένοις, τὸ ἆρά γε ἡμέρα
						ἐστί; καὶ, ἆρά γε ἐλεύσεται <br class="lb"/>σήμερον; ἀπορητικὸν ἔχει ἐπίῤῥημα. ἂν δὲ λόγῳ
						ἀποφαίνειν <br class="lb"/>αὐτοῖς βουληθῶ, ἤτοι ἁπλῶς λέγων οὕτω χωρὶς πάσης <br class="lb"/>ἀποδείξεως,
						ἐλεύσεται σήμερον· ἤτοι μετ’ ἀποδείξεως <br class="lb"/>οὕτως, ἐὰν ἥλιος ὑπὲρ γῆν ἐστιν, ἡμέρα
						ἐστίν· ἐὰν περιπατεῖ, <br class="lb"/>κινεῖται ἄρα. ὅταν δὲ χωρὶς ἀποδείξεως ἀποφαίνωμέν <br class="lb"/>τι,
						οὐ δεόμεθα τοῦ ἄρα ἐπιῤῥήματος, περιττὸς γάρ ἐστιν <br class="lb"/>ὁ λόγος, καὶ οὐδεὶς οὕτω φησὶν,
						ἡμέρα ἐστὶν ἄρα, οὔθ’ <br class="lb"/>οὕτως, ἀρά γε ἡμέρα ἐστὶν, ἐπειδὰν ἐξῇ λέγειν οὕτως ἁπλῶς,
						<br class="lb"/>ἡμέρα ἐστίν. οὔθ’ οὕτω κατ’ ἀπόδειξιν οἷόν τέ ἐστι χρῆσθαι <br class="lb"/>αὐτὸν τῷ ἆρά γε.
						πῶς γὰρ <span class="milestone">198</span>ἂν εἴη ἀπόδειξις, πάσης <br class="lb"/>ἀποδείξεως ἐξ
						ἑτέρων λημμάτων ἕτερον λῆμμα καταλαμβανούσης; <br class="lb"/>ἀλλὰ μηδὲν φαίνεται νῦν λῆμμα
						συλλογιστικὸν εἰς ἀπόδειξιν <br class="lb"/>λαμβάνων. πῶς οὖν τὸ ἆρά γε ἐπίῤῥημα γενήσεται
						<br class="lb"/>ἀντ’ ἀπορητικοῦ συλλογιστικὸν καὶ συμπεραντικόν; μετὰ γάρ <br class="lb"/>τινων οὔτε τὸν αὐτὸν
						τόπον κατέχουσι τὸ ἀπορητικὸν ἐπίῤῥημα <br class="lb"/>καὶ τὸ συλλογιστικόν τε καὶ συμπεραντικὸν
						καλούμενον, <br class="lb"/>ἀλλὰ τὸ μὲν ἀπορητικὸν πρόκειται ἀεὶ, τὸ δὲ συλλογιστικὸν 
<a class="pb" href="#pb662" id="pb662">[p. 662]</a>

						καὶ συμπεραντικὸν μεταξὺ τοῦ ὀνόματος καὶ τοῦ κατηγορουμένου <br class="lb"/>καθίσταται. ἀποροῦντες
						γὰρ λέγομεν, ἆρά γε ἡμέρα <br class="lb"/>ἐστί; συλλογιζόμενοι δὲ οὕτως, ἡμέρα ἄρα ἐστί. πῶς οὖν
						<br class="lb"/>νῦν προετέθη; ὡς οὐ συλλογιστικὸν ὑπάρχον, προετέθη. <br class="lb"/>οὐ γὰρ εἴρηται οὕτω,
						φρενιτικοὶ ἄρα εἰσὶν, ἀλλ’ ἁπλῶς, ἆρά <br class="lb"/>γε φρενιτικοί εἰσιν; ἀποροῦντος φανερῶς τοῦ
						Ἱπποκράτους, <br class="lb"/>καὶ μὴ τολμῶντος ἀποφήνασθαι βεβαίως ὑπὲρ αὐτῶν, ὥσπερ <br class="lb"/>ἀμέλει
						πολλάκις φαίνεται ποιῶν. ἀρκέσει δ’ ἓν ἢ δεύτερον <br class="lb"/>παράδειγμα, χάριν τοῦ μὴ
						διατρίβειν ἐπὶ πλέον ἐν οὕτω σαφεῖ <br class="lb"/>πράγματι. ἐν μὲν οὖν τῷ πρώτῳ τῶν ἐπιδημιῶν
						φησι, <br class="lb"/>μετὰ δὲ ταῦτα δυσεντεριώδεες ἐγένοντο οὗτοι πάντες. ἆρά <br class="lb"/>γε ὅτι οὔρησαν
						ὑδατώδεα, σκεπτέον. ἐνταῦθα τὸ σκεπτέον <br class="lb"/>προσκείμενον, οὐδὲ τὸν ἀναιδέστατον ἄλλως
						ἀκούειν ἐάσει <br class="lb"/>τοῦ ἄρα συνδέσμου, πλὴν ὡς ἀπορητικοῦ. ἐν δὲ τῷ ἕκτῳ <br class="lb"/>τῶν
						ἐπιδημιῶν τὸ μετ’ οὔρησιν σύναγμά, φησι, παιδίοισι <br class="lb"/>μᾶλλον, ἆρά γε ὅτι θερμότερα; ἐν
						αὐτῷ δὲ τῷ προῤῥητικῷ, <br class="lb"/>ἐν φρενιτικοῖσι λευκὴ διαχώρησις κακὸν, ὡς καὶ Ἀρχεκράτει.
						<br class="lb"/>ἆρά γε ἐπὶ τούτοισι καὶ νωθρότης γίνεται; καὶ πάλιν, ἐν ﻿
<a class="pb" href="#pb663" id="pb663">[p. 663]</a>
 ἀφωνίῃ
						πνεῦμα, οἷον τοῖσι πνιγομένοισι πρόχειρον, πονηρόν. <br class="lb"/>ἆρά γε καὶ παρακρουστικὸν τὸ
						τοιοῦτον; εἰ τοίνυν χρὴ κεφαλὴν <br class="lb"/>ἐπιδοῦναι τῷ λόγῳ, καὶ μήτ’ ἄλλος τις τῶν Ἑλλήνων
						<br class="lb"/>οὕτω κέχρηται τῷ ἆρα συνδέσμῳ μήθ’ Ἱπποκράτης αὐτὸς, <br class="lb"/>ὡς ἐγὼ νῦν ἔδειξα,
						μέμψαιτ’ ἄν τις, οἶμαι, τοὺς ἐξηγησαμένους <br class="lb"/>ὡς οὐκ ἀπορητικὸν σύνδεσμον. </p>
                </section>
                <section id="body-1-4" class="div textpart chapter level3">
                  <p class="p autofirst">Καί τοι χαλεπώτερον ἐμαυτὸν τὸν λόγον <br class="lb"/>ἐπίσταμαι ποιεῖν. διωρισμένης γὰρ τῆς
						ὑπνώδους καταφορᾶς <br class="lb"/>ἀπὸ τῆς οὐχ ὑπνώδους φρενίτιδος, οὐκ ἂν ἔτι δεόντως ἀπορῶν
						<br class="lb"/>φαίνοιτο καὶ μὴ βεβαίως ἀποφαινόμενος φρενιτικοὺς εἶναι <br class="lb"/>τοὺς τοιούτους. ἀλλ’
						ἧττον γὰρ ἐμοὶ μέλει τῆς ἐν τοῖς λόγοις <br class="lb"/>χαλεπότητος ἢ τῆς ἀληθείας, ὅτι τε
						ἀπορητικός ἐστιν ὁ σύνδεσμος, <br class="lb"/>ὁμολογῶ, καὶ δείξω τὴν αἰτίαν, δι’ ἣν οὐκ ἐτόλμησε
						<br class="lb"/>φρενιτικοὺς εἶναι τοὺς τοιούτους ἀποφήνασθαι ὁ Ἱπποκράτης, <br class="lb"/>ἀλλ’ ἔτ’ ἀπορεῖ. τὸ
						γὰρ ἐν ἀρχῇσι προσκείμενον τὴν πάσαν <br class="lb"/>ἔχει τοῦ λόγου δύναμιν, ὃ παραλείπουσιν οἱ
						πολλοὶ τῶν <br class="lb"/>ἐξηγητῶν, ὥσπερ μάτην προσγεγραμμένον. παραπλήσιον <br class="lb"/>γάρ τι συμβαίνει
						πολλῶν ἀρχομένοις νοσημάτων, οἷον ἔν τισι 
<a class="pb" href="#pb664" id="pb664">[p. 664]</a>
 τῶν μεθυσθέντων ἔστιν ἰδεῖν
						γιγνόμενον. ὅταν μὲν κωματώδεις <br class="lb"/>ὦσι, καὶ σφάλλονται, καὶ βαρῶσι τὴν κεφαλὴν, καὶ
						<br class="lb"/>μηδ’ εἰ βιάζοιντο διαίρειν δύνανται τὰ βλέφαρα· δι’ αὐτὸ <br class="lb"/>δ’ αὖ πάλιν τοῦτο τὸ
						βάρος ὑπνοῦν ἀδυνατοῦσιν ἀσώμενοι, <br class="lb"/>
						<span class="milestone">199</span>καὶ στρεφόμενοι, καὶ ῥιπτοῦντες ἑαυτοὺς, καὶ
						μεταβάλλοντες <br class="lb"/>ἄλλοτ’ εἰς ἄλλο σχῆμα. ταῦτα γὰρ ἔστιν ἰδεῖν πολλάκις <br class="lb"/>ἐπὶ τῶν
						μεθυσθέντων γιγνόμενα, πληρωθείσης αὐτῶν <br class="lb"/>ἐν τῇ μέθῃ τῆς κεφαλῆς, εἶθ’ ὑπὸ τοῦ
						βάρους ἅμα τ’ εἰς κῶμα <br class="lb"/>κατασπώσης ἅμα τε ὕπνον κωλυούσης. οὕτως οὖν καὶ πλήθους
						<br class="lb"/>ἀπέπτου τὴν κεφαλὴν κατειληφότος, ἄγρυπνοί τε ἅμα <br class="lb"/>καὶ κωματώδεις εἰσίν. καὶ
						τοῦτο κατ’ ἀρχὰς γενόμενον, ἔστιν <br class="lb"/>ὅτε μὲν πεφθῇ καλῶς, ὥσπερ καὶ ἐξ οἴνου τοιοῦτο
						εἴη γεγονός· <br class="lb"/>ἀλλ’ οὕτω μὲν οὔτε λήθαργος, οὔτε φρενῖτις ἠκολούθησεν· <br class="lb"/>ἔστιν ὅτε
						δὲ δριμὺ γενόμενον εἰς φρενίτιδα ἐτελεύτησε. <br class="lb"/>πολλοῖς δ’ αὖ τὸ μὲν λεπτότερον ἢ
						πεφθὲν ἢ διαφορηθὲν <br class="lb"/>ἐκενώθη, ὑπέμεινε δὲ τὸ παχύτερον, καὶ οὕτω <br class="lb"/>λήθαργος
						ἐπεγένετο. προεληλυθότος μὲν τοῦ τοιούτου νοσήματος, <br class="lb"/>ἡ τοιαύτη διάθεσις, ὡς μὲν
						ἡμεῖς ἐδείξαμεν, ἐγγὺς <br class="lb"/>ἤδη φρενίτιδος· ὡς δ’ οἱ τὸ μικτὸν πάθος ἐκ ληθάργου 
<a class="pb" href="#pb665" id="pb665">[p. 665]</a>
 καὶ φρενίτιδος εἰσάγοντες ὑπολαμβάνουσιν, ἐκείνῳ δόξειεν ἂν <br class="lb"/>εἶναι
						συγγενεστέρα. πότερον δ’ ἤδη τοὺς οὕτως ἔχοντας ὀνομάζειν <br class="lb"/>χρὴ φρενιτικοὺς, ἢ ὀλίγου
						ὕστερον ἔσεσθαι προσδοκᾷν, <br class="lb"/>τοῦθ’ ἑτέρας ἂν εἴη σκέψεως, οὔτ’ ὠφελούσης τι τὰ νῦν
						προκείμενα, <br class="lb"/>καὶ ἄλλως διὰ τοῦ εἰσίν, ὃ καί τινες προσγράφουσι <br class="lb"/>τῷ ἆρα
						φρενιτικοὶ, τινὲς δ’ οὔ. </p>
                </section>
              </section>
            </section>
          </article>
        </div>
      </div>
      <aside id="aside">
        <nav>
          <header>
            <a href="#index"><span class="persName">Galen</span>. <span class="docDate"> (2016)</span><br/>De comate secundum Hippocratem</a>
          </header>
          <ul class="tree">
            <li>
              <a href="#body-1">De comate secundum Hippocratem</a>
            </li>
          </ul>
        </nav>
      </aside>
    </div>
    <script type="text/javascript" charset="utf-8" src="http://oeuvres.github.io/Teinte/Tree.js">//</script>
  </body>
</html>
