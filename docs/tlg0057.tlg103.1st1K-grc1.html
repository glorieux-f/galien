<!DOCTYPE html>
<html xmlns="http://www.w3.org/1999/xhtml" lang="grc">
  <head>
    <meta charset="UTF-8"/>
    <meta name="modified" content="2020-09-28T00:48:26"/>
    <link rel="stylesheet" type="text/css" href="http://oeuvres.github.io/Teinte/layout.css"/>
    <link rel="stylesheet" type="text/css" href="http://oeuvres.github.io/Teinte/teinte.css"/>
  </head>
  <body class="tlg103">
    <div id="center">
      <div id="main">
        <div id="article">
          <div class="fileDesc">
            <div class="titleStmt">
              <p class="author">Galen</p>
              <h1>
                <a href="tlg0057.tlg103.1st1K-grc1.xml">De consuetudinibus</a>
              </h1>
              <div class="editor"><span class="label">Édition de </span>Iwan von Müller</div>
              <div class="funder"><span class="label">Financement : </span>Andrew W. Mellon Foundation</div>
              <span class="resp">Mark Schiefsky, Harvard UniversityGregory R. Crane, Universität LeipzigUwe Vagelpohl, University of Warwick (Published original versions of the electronic texts)</span>
              <span class="resp"> (Keyboarding)</span>
              <span class="resp">Gregory R. Crane (Editor-in-Chief, Perseus Digital Library)</span>
              <span class="resp">Matt Munson (Project Manager (University of Leipzig))</span>
              <span class="resp">Annette Geßner (Project Assistant (University of Leipzig))</span>
              <span class="resp">Thibault Clérice (Lead Developer (University of Leipzig))</span>
              <span class="resp">Bruce Robertson (Technical Advisor)</span>
              <div class="date">
                <span class="date">2016</span>
              </div>
            </div>
            <div class="publicationStmt">
              <div class="idno"><span class="idno">tlg0057.tlg103.1st1K-grc1.xml</span>.</div>
              <div class="imprint"><span class="publisher">University of Leipzig</span>, <span class="date">2016</span>, <a href="https://creativecommons.org/licenses/by-sa/4.0/">license cc</a>.</div>
            </div>
            <div class="sourceDesc">
              <span class="biblStruct">
                <span class="monogr"><cite class="title lat" lang="lat">Galeni libellus De consuetudinibus</cite>. <span class="author">Galen</span>. <span class="editor">Iwan von Müller</span>. <span class="imprint"><span class="publisher">Universität Erlangen</span>, <span class="pubPlace">Erlangen</span> : <span class="biblScope">5-19</span>, <span class="date">1879</span></span>. </span>
              </span>
            </div>
          </div>
          <article id="index" class="text">
            <section class="body" id="body">
              <section id="body-1" class="div edition grc level2" lang="grc">
                <a class="pb" href="#pb5" id="pb5">[p. 5]</a>
                <section id="body-1-1" class="div textpart chapter level3">
                  <h3 class="head textpart">ΓΑΛΗΝΟΥ ΠΕΡΙ ΕΘΩΝ.<a class="bookmark" href="#body-1-1"> §</a></h3>
                  <p class="p autofirst"><span class="milestone">106</span>Τῶν θεραπευτικῶν σκοπῶν ἕνα καὶ τὸν ἀπὸ
                        τῶν ἐθῶν ἡγουμένων ὑπάρχειν οὐ <br class="lb"/>μόνον τῶν ἀρίστων ἰατρῶν ἀλλὰ καὶ πάντων
                        ἀνθρώπων ἔνιοι τῶν ἅπασι τοῖς καλοῖς <br class="lb"/>λυμαινομένων ἐπιχειροῦσι
                        διαβάλλειν ἐρωτῶντες ἡμᾶς, διὰ τί βλαβείς τις, εἰ οὕτως <br class="lb"/>ἔτυχε, κατὰ τὴν
                        πρώτην χρῆσιν ὑπὸ βοείων κρεῶν ἐδωδῆς, εἶτ’ ἀναγκασθεὶς καθ’ <br class="lb"/>
                        <span class="milestone">5</span>ἑκάστην ἡμέραν ἐσθίειν ταῦτα δι’ ὅλου τοῦ
                        ἔτους ἢ οὐδὲν οὐκέτι βλάπτοιτ’ ἂν ἢ τῶν <br class="lb"/>ἀήθων ἧττον· εἶθ’, ὅ τι ἂν
                        εἴπωμεν, ἀνατρέποντες λόγῳ νομίζουσιν ἅμα τούτῳ καὶ τὴν <br class="lb"/>τοῦ πράγματος
                        ὕπαρξιν ἀνῃρηκέναι, καθάπερ εἴ τις ἁπάσαις ἀντειπὼν ταῖς περὶ τοῦ <br class="lb"/>πῶς
                        ὁρῶμεν δόξαις οὐδ’ ὁρᾶν ἡμᾶς συγχωροίη. ὅτι μὲν οὖν μεγίστη μοῖρα πρὸς τὴν
                        <br class="lb"/>τῶν ἰαμάτων εὕρεσιν ἡ ἀπὸ τῶν ἐθῶν ἐστιν, ἐναργῶς φαίνεται καὶ διὰ
                        τοῦθ’ <span class="milestone">107</span> Ἱπποκράτης <br class="lb"/>
                        <span class="milestone">10</span>μὲν ἐν ἀφορισμοῖς ἔγραψεν ,,οἱ εἰθισμένοι
                        τοὺς ξυνήθεας πόνους φέρειν, κἢν <br class="lb"/>ὦσιν ἀσθενέες ἢ γέροντες, τῶν
                        ἀξυνηθέων ἰσχυρῶν τε καὶ νέων ῥᾷον φέρουσιν“ ἐπὶ <br class="lb"/>πλέον τε διῆλθεν ἐν τῷ
                        περὶ διαίτης ὀξέων τάς τ’ ἐκ τῆς ἀήθους διαίτης βλάβας καὶ <br class="lb"/>τὰς ἐκ τῆς
                        συνήθους ὠφελείας, Ἐρασίστρατος δ’ ὁμοίως ἐν τῷ δευτέρῳ περὶ παραλύσεως
                        <br class="lb"/>ὑπὲρ ἁπάντων ἐθῶν ὡσαύτως Ἱπποκράτει φαίνεται γινώσκων . . . καὶ πρὸς
                        τούτοις γε <br class="lb"/>
                        <span class="milestone">15</span>τῶν παλαιῶν ἰατρῶν οὐκ ἔστιν ὅστις
                        ὁμολογουμένην τε καὶ ἀναντίλεκτον αἰτίαν [οὔτε <br class="lb"/>τούτων τις οὔτε τῶν
                        ἄλλων] εἰρηκέναι δοκεῖ. καὶ γὰρ οἱ πιθανὴν δόξαντες εὑρηκέναι <br class="lb"/>κατὰ μίαν
                        ὕλην ἄλλοι ἄλλην εὑρήκασιν, ἔνιοι μὲν ἐπ’ ἐδεσμάτων μόνων, ἔνιοι δ’ ἐπὶ
                        <br class="lb"/>γυμνασίων ἢ ἐπιτηδευμάτων, ἐπὶ πασῶν δὲ τῶν ὑλῶν οὐδείς. ἀμέλει καὶ
                        περὶ τῆς τοῦ <br class="lb"/>ψυχροῦ δόσεως, ἢν ἐπὶ τῶν ὀξέως νοσούντων ποιούμεθα
                        πολλάκις, ἀντιπράττουσιν 
<a class="pb" href="#pb6" id="pb6">[p. 6]</a>
 ἡμῖν ἔνιοι κωλύοντες μὲν διδόναι τοῖς
                        πυρέττουσι, κελεύοντες δ’ ἡμᾶς ἀρκεῖσθαι ταῖς <br class="lb"/>ἀπὸ τῶν ἄλλων σκοπῶν
                        ἐνδείξεσιν, ὡς ἀπό τε τῶν πεπονθότων τόπων καὶ τῆς ἐν <br class="lb"/>αὐτοῖς διαθέσεως
                        ἡλικίας τε καὶ χώρας καὶ ὥρας ἔτι τε τῆς τοῦ κάμνοντος <span class="milestone">108</span> αὐτοῦ <br class="lb"/>κράσεως καὶ δυνάμεως, αἷς εἰώθαμεν
                        χρῆσθαι, γελοῖον εἶναι φάσκοντες, εἰ φλεγμαίνοντος <br class="lb"/>
                        <span class="milestone">5</span>ἥπατος ἢ πνεύμονος ἢ γαστρὸς ἤ τινος ἑτέρου
                        τῶν οὕτως ἐπικαίρων μορίων ἐπιτρέψομεν <br class="lb"/>τῷ ψυχροπότῃ ψυχρὸν προσφέρεσθαι
                        πόμα δι’ οὐδὲν ἄλλ’ ἢ τὸ ἔθος (ὅμοιον <br class="lb"/>γὰρ τοῦτ’ εἶναί φασιν ὡς εἰ
                        ἐπιτρέποιμεν λούεσθαι ψυχρῷ τοὺς οὕτως εἰθικότας, εἰ <br class="lb"/>πυρέττοιεν), ὥσπερ
                        ἂν ἡμῶν ἅπασι τοῖς ὁπωσοῦν νοσοῦσι τὰ συνήθη πάντα πράττειν
                        <br class="lb"/>ἐπιτρεπόντων, ἀλλ’ οὐχὶ πρὸς τοῖς ἄλλοις ἅπασι σκοποῖς καὶ τὸν ἀπὸ τῶν
                        ἐθῶν παραλαμβανόντων. <br class="lb"/>
                        <span class="milestone">10</span>Ἀριστοτέλης γοῦν ὁ Μιτυληναῖος, ἀνὴρ
                        πρωτεύσας ἐν τῇ Περιπατητικῇ <br class="lb"/>θεωρίᾳ, νοσήματι περιπεσὼν ὑπὸ ψυχροῦ
                        πόσεως ὠφεληθῆναι δυναμένῳ, διότι μηδέποτε <br class="lb"/>τοιοῦτο προσενήνεγκτο πόμα,
                        διεκώλυσε τοὺς συμβουλεύοντας αὐτῷ πιεῖν ἐπίστασθαι <br class="lb"/>σαφῶς εἰπών, ὅτι
                        σπασθήσοιτο γευσάμενος ψυχροῦ· καὶ γὰρ ἐπ’ ἄλλου τοῦτ’ <br class="lb"/>ἔφασκεν
                        ἑωρακέναι τήν τε τοῦ σώματος ἕξιν καὶ κρᾶσιν ὁμοίαν ἑαυτῷ καὶ τὸ τῆς <br class="lb"/>
                        <span class="milestone">15</span>θερμοποσίας ἔθος ἐσχηκότος· <span class="milestone">109</span> εἰ δ’ ἦν ἔθος ὥσπερ ἐνίοις πόματος τοιούτου,
                        μάλιστα <br class="lb"/>μὲν ἂν οὐδ’ αὐτὸς ἔδεισεν αὐτοῦ τὴν προσφοράν· ἐπειδὴ δὲ καὶ
                        τοῦτ’ ἔπαθεν, ἐασάτωσαν <br class="lb"/>οἱ παρόντες ἰατροὶ πάντως αὐτόν. ἐκεῖνος μὲν
                        οὖν οὕτως ἀπέθανεν, ὡς ἐπυθόμην· <br class="lb"/>ἐρομένων δέ με τῶν παραγενομένων αὐτῷ
                        τελευτῶντι, πότερον, ὡς ἐπ’ ἄλλων <br class="lb"/>ἐτόλμησα τοῖς μὲν δι’ ὅλης τῆς νόσον,
                        τοῖς δ’ ἔν τινι καιρῷ δοῦναι ψυχρὸν εὐλαβουμένων 
<a class="pb" href="#pb7" id="pb7">[p. 7]</a>
 τῶν ἰατρῶν,
                        οὕτως ἂν ἐτόλμησα καὶ ἐπ’ ἐκείνου ἢ καλῶς ἐστοχάσατο τῆς ἑαυτοῦ <br class="lb"/>φύσεως
                        ὁ ἀνήρ, ἀπεκρινάμην αὐτοῖς ἀκριβῶς αὐτὸν ἐστοχάσθαι. πάνυ γὰρ ἦν ἰσχνὸς
                        <br class="lb"/>καὶ τὸ στόμα τῆς κοιλίας ψυχρότατον εἶχεν ἐξ ἀρχῆς, ὡς λύζειν εὐθέως,
                        εἴ ποτε βραχέως <br class="lb"/>ψυχθείη. ἀλλ’ ὥσπερ οὗτος οὐκ ἂν ἤνεγκε τὸ ψυχρὸν πόμα
                        διά τε τὸ ἔθος καὶ τὴν <br class="lb"/>
                        <span class="milestone">5</span>τοῦ σώματος φύσιν καίτοι τοῦ νοσήματος
                        ἐνδεικνυμένου, οὕτως ἑτέροις ἔδωκα πάνυ <br class="lb"/>θαρρῶν, εἰ καὶ καυσούμενος
                        ἀκριβῶς ὁ πιὼν εἴη, μηδενὸς ἐπιφανῶς σπλάγχνου φλεγμήναντος, <br class="lb"/>οὐ πάνυ δ’
                        ἔτι θαρρῶν . . ἀλλὰ μετὰ τὸ προειπεῖν τοῖς οἰκείοις τοῦ κάμνοντος, <br class="lb"/>εἰ
                        μέν μὴ πίοι ψυχροῦ, τεθνήξεσθαι πάντως τὸν ἄνθρωπον, <span class="milestone">110</span> εἰ δὲ πίοι, πολλὰς <br class="lb"/>ἐλπίδας ἕξειν σωτηρίας,
                        οὕτως ἔδωκα καὶ σὺν θεῷ φάναι πάντες ἐσώθησαν οἱ λαβόντες. <br class="lb"/>
                        <span class="milestone">10</span>ὥστε πολυχρονίῳ πείρᾳ κεκριμένου τοῦ
                        βοηθήματος ἐπὶ τὴν τῆς αἰτίας ζήτησιν ἰτέον <br class="lb"/>ἀναμνήσαντας πρότερον ὦν
                        ἔγραψαν ὁ μὲν Ἱπποκράτης ἐν τῷ περὶ διαίτης ὀξέων, ὁ <br class="lb"/>δ’ Ἐρασίστρατος ἐν
                        τῷ δευτέρῳ περὶ παραλύσεως. ἡ μὲν οὖν Ἱπποκράτους ῥῆσις οὕτως <br class="lb"/>ἔχει·
                        ,,ἀλλὰ μὴν εὐκαταμάθητόν γε ἐστίν, ὅτι φαύλη δίαιτα βρώσιός τε καὶ πόσιος
                        αὐτὴ <br class="lb"/>ἑωυτῇ ἐμφερὴς αἰεὶ ἀσφαλεστέρη ἐστὶ τὸ ἐπίπαν ἐς ὑγείην ἢ εἴ τις
                        ἐξαπίνης μέγα μεταβάλλοι <br class="lb"/>
                        <span class="milestone">15</span>ἐς ἄλλο κρεῖσσον, ἐπεὶ καὶ τοῖσι δὶς
                        σιτεομένοισι τῆς ἡμέρης καὶ τοῖσι μονοσιτέουσιν <br class="lb"/>αἱ ἐξαπίναιοι μεταβολαὶ
                        βλάβας καὶ ἀρρωστίην παρέχουσι. καὶ τοὺς μέν γε μὴ <br class="lb"/>μεμαθηκότας ἀριστᾶν,
                        ἢν ἀριστήσωσιν, εὐθέως ἀρρώστους ποιέει καὶ βαρέας ὅλον τὸ <br class="lb"/>σῶμα καὶ
                        ἀσθενέας καὶ ὀκνηρούς· ἢν δὲ καὶ ἐπιδειπνήσωσιν, ὀξυρεγμιώδεας· ἐνίοισι δὲ
                        <br class="lb"/>ἂν καὶ <span class="milestone">111</span> σπατίλη γένοιτο, ὁκόταν παρὰ
                        τὸ ἔθος ἠχθοφορήκῃ ἡ κοιλίη εἰθισμένη ἐπιξηραίνεσθαι <br class="lb"/>
                        <span class="milestone">20</span>καὶ μὴ δὶς διογκοῦσθαι μηδὲ δὶς ἕψειν τὰ
                        σιτία“. εἶτα μεταξὺ παρενθεὶς 
<a class="pb" href="#pb8" id="pb8">[p. 8]</a>
 ὅπως ἂν τις τὴν βλάβην τούτων
                        ἰάσαιτο, συνάπτων αὖθις ὑπὲρ τῶν παραβάντων τὸ <br class="lb"/>ἔθος οὕτω γράφει· ,,ἔτι
                        δὲ μᾶλλον ἂν πονήσειεν ὁ τοιοῦτος, εἰ τρὶς σιτέοιτο τῆς ἡμέρης <br class="lb"/>ἐς
                        κόρον, ἔτι δὲ μᾶλλον, εἰ πλεονάκις· καίτοι γε πολλοί εἰσιν, οἳ εὐφόρως
                        φέρουσι τρὶς <br class="lb"/>σιτεόμενοι τῆς ἡμέρης ἐς πλῆθος, οἳ ἂν οὕτως ἐθισθῶσιν.
                        ἀλλὰ μὴν καὶ οἱ δὶς μεμαθηκότες <br class="lb"/>
                        <span class="milestone">5</span>σιτέεσθαι τῆς ἡμέρης, ἢν μὴ ἀριστήσωσιν,
                        ἀσθενέες τε καὶ ἄρρωστοί εἰσι καὶ <br class="lb"/>δειλοὶ ἐς πᾶν ἔργον καὶ καρδιαλγέες.
                        κρέμασθαι γὰρ τὰ σπλάγχνα δοκέει αὐτέοισι καὶ <br class="lb"/>οὐρέουσι θερμὸν καὶ
                        χλωρὸν καὶ ἡ ἄφοδος ξυγκαίεται· ἔστι δὲ οἷσι καὶ τὸ στόμα πικραίνεται
                        <br class="lb"/>καὶ οἱ ὀφθαλμοὶ κοιλαίνονται καὶ οἱ κρόταφοι πάλλονται καὶ τὰ ἄκρα
                        διαψύχονται· <br class="lb"/>καὶ οἱ μὲν πλεῖστοι τῶν ἀνηριστηκότων οὐ δύνανται
                        κατεσθίειν τὸ δεῖπνον· <br class="lb"/>
                        <span class="milestone">10</span>δειπνήσαντες δὲ βαρύνουσι τὴν κοιλίην καὶ
                        δυσκοιτέουσι πολὺ μᾶλλον ἢ εἰ καὶ προηριστήκεσαν. <br class="lb"/>ὁκότε οὖν τὰ τοιαῦτα
                        τοῖς ὑγιαίνουσι γίγνεται εἵνεκα ἡμίσεος ἡμέρης <br class="lb"/>διαίτης μεταβολῆς παρὰ
                        τὸ ἔθος, <span class="milestone">112</span> οὔτε προσθεῖναι λυσιτελὲς
                        φαίνεται οὔτε ἀφελέειν. <br class="lb"/>εἰ τοίνυν οὗτος ὁ παρὰ τὸ ἔθος μονοσιτήσας ὅλην
                        τὴν ἡμέρην κενεαγγήσας δειπνήσειεν, <br class="lb"/>ὁκόσον εἴθιστο, εἰκὸς αὐτόν, εἰ
                        τότε ἀνάριστος ἐὼν ἐπόνεε καὶ ἠρρώστει, δειπνήσας <br class="lb"/>
                        <span class="milestone">15</span>δὲ τότε βαρὺς ἢν, πολὺ μᾶλλον βαρύνεσθαι·
                        εἰ δέ γε ἐπὶ πλείονα χρόνον κενεαγγήσας <br class="lb"/>ἐξαπίνης μεταδειπνήσειεν, ἔτι
                        μᾶλλον ἂν βαρύνοιτο“. Μετὰ ταῦτα δὲ πάλιν ὁ Ἱπποκράτης, <br class="lb"/>ὥσπερ καὶ
                        πρόσθεν, ἐπανορθώσεις τινὰς τῆς γινομένης βλάβης ἐπὶ τοῖς κενεαγγήσασι
                        <br class="lb"/>παρὰ τὸ ἔθος γράψας ἐφεξῆς πάλιν οὕτω φησί· ,,πολλὰ δὲ ἄν τις
                        ἠδελφισμένα <br class="lb"/>τουτέοισι τῶν ἐς κοιλίην καὶ ἄλλα εἴποι, ὡς εὐφόρως μὲν
                        φέρουσι τὰ βρώματα, <br class="lb"/>
                        <span class="milestone">20</span>ἃ εἰθίδαται, ἢν καὶ μὴ ἀγαθὰ ᾖ φύσει,
                        ὡσαύτως δὲ καὶ τὰ ποτά· δυσφόρως δὲ φέρουσι 
<a class="pb" href="#pb9" id="pb9">[p. 9]</a>
 τὰ βρώματα, ἃ μὴ
                        εἰθίδαται, καὶ ἢν μὴ κακὰ ᾖ, ὡσαύτως δὲ καὶ τὰ ποτά. καὶ ὅσα <br class="lb"/>μὲν
                        κρεηφαγίη πολλὴ παρὰ τὸ ἔθος βρωθεῖσα ποιέει ἢ σκόροδα ἢ σίλφιον ἢ ὀπὸς ἢ
                        <br class="lb"/>καυλὸς ἢ ἄλλα ὅσα τοιουτότροπα μεγάλας δυνάμιας ἔχοντα ἰδίας, ἧσσον ἄν
                        τις θαυμάσειεν, <br class="lb"/>εἰ τὰ <span class="milestone">113</span> τοιαῦτα
                        πόνους ἐμποιέει τῇσι κοιλίῃσι μᾶλλον τῶν ἄλλων· ἀλλὰ εἰ <br class="lb"/>
                        <span class="milestone">5</span>καταμάθοις, ὅσον μᾶζα ὄχλον καὶ ὄγκον καὶ
                        στρόφον καὶ φῦσαν τῇ κοιλίῃ παρέχει <br class="lb"/>παρὰ τὸ ἔθος βρωθεῖσα τῷ
                        ἀρτοφαγέειν εἰθισμένῳ ἢ οἷον ἄρτος βάρος καὶ τάσιν <br class="lb"/>κοιλίης τῷ
                        μαζοφαγέειν εἰθισμένῳ ἢ αὐτός γε ὁ ἄρτος θερμὸς βρωθεὶς οἵην δίψην
                        <br class="lb"/>παρέχει καὶ ἐξαπιναίην πληθώρην διὰ τὸ ξηραντικόν τε καὶ βραδύπορον·
                        καὶ οἱ ἄγαν <br class="lb"/>καθαροί τε καὶ ξυγκομιστοὶ παρὰ τὸ ἔθος βρωθέντες οἷα
                        διαφέροντα ἀλλήλων ποιέουσι· <br class="lb"/>
                        <span class="milestone">10</span>καὶ μᾶζά γε ξηρὴ παρὰ τὸ ἔθος ἢ ὑγρὴ ἢ
                        γλίσχρη· καὶ τὰ ἄλφιτα οἷόν τι ποιέει <br class="lb"/>τὰ ποταίνια τοῖσι μὴ εἰωθόσι καὶ
                        τὰ ἑτεροῖα τοῖσι τὰ ποταίνια εἰωθόσι καὶ οἰνοποσίη <br class="lb"/>καὶ ὑδροποσίη παρὰ
                        τὸ ἔθος ἐς θάτερα μεταβληθέντα ἐξαπίνης, καὶ ὑδαρής τε οἶνος <br class="lb"/>καὶ
                        ἄκρητος ἐξαπίνης ποθείς· ὁ μὲν γὰρ πλάδον τε ἐν τῇ ἄνω κοιλίῃ ἐμποιήσει καὶ
                        <br class="lb"/>φῦσαν ἐν τῇ κάτω, ὁ δὲ παλμόν τε φλεβῶν καὶ καρηβαρίην καὶ δίψην· καὶ
                        λευκός τε <br class="lb"/>
                        <span class="milestone">15</span>καὶ μέλας οἶνος παρὰ τὸ ἔθος μεταβάλλουσιν,
                        εἰ καὶ ἄμφω οἰνώδεες εἶεν, ὅμως <span class="milestone">114</span> πολλὰ
                        <br class="lb"/>ἂν ἑτεροιώσειαν κατὰ τὸ σῶμα, ὡς δὴ γλυκύν τε καὶ οἰνώδεα ᾖσσον ἄν τις
                        φαίη θαυμαστὸν <br class="lb"/>εἶναι μὴ τωὐτὸ δύνασθαι ἐξαπίνης μεταβληθέντα“. Παρὰ μὲν
                        Ἱπποκράτους ἀρκεῖ τὰ <br class="lb"/>δεῦρο τοῦδε γεγραμμένα παραδείγματα περὶ τῆς τῶν
                        ἐθῶν δυνάμεως, Ἐρασίστρατος <br class="lb"/>δ’ ἐν τῷ δευτέρῳ περὶ παραλύσεως ὧδέ πως
                        ἔγραψεν· ,,δεῖ δὲ πολλὴν πάνυ ἐπίσκεψιν <br class="lb"/>
                        <span class="milestone">20</span>ποιήσασθαι περὶ συνηθείας καὶ ἀσυνηθείας
                        καὶ ἀσυνηθείας τὸν μέλλοντα κατὰ τρόπον ἰατρεύειν· λέγω <br class="lb"/>δὴ τὸ τοιοῦτο·
                        πόνους τοὺς μὲν συνήθεις πολλοὺς πονοῦντες ἄκοποι διατελοῦσιν ὄντες,
                        <br class="lb"/>τοὺς δὲ ἀσυνήθεις ὀλίγους πονήσαντες ὑπόκοποι γίνονται· βρώματά τε ὅσα
                        συνήθη 
<a class="pb" href="#pb10" id="pb10">[p. 10]</a>
 δυσπεπτότερα ὄντα ἔνιοι ῥᾷον πέττουσιν ἢ τὰ ἀσυνήθη
                        εὐπεπτότερα ὄντα· ἐκκρίσεις <br class="lb"/>δὲ τὰς συνήθεις, κἂν ἀλυσιτελεῖς ὦσιν, εἰς
                        συνήθειαν δὲ ἥκωσιν, ἐπιζητεῖ τὸ σῶμα <br class="lb"/>καὶ ἀποστερούμενον τούτων εἰς
                        νόσους ἐμπίπτει, οἷον γίνεται περί τε τὰς τῶν αἱμορροΐδων <br class="lb"/>φορὰς καὶ
                        καθάρσεις, ἃς ἔνιοι αὑτοῖς συνήθεις ποιοῦνται, καὶ δὴ ἑλκῶν κατὰ <br class="lb"/>
                        <span class="milestone">5</span>χρόνον ἐκπιπτόντων καὶ ἰχωρροούντων, καὶ ὡς
                        ἐνίοις κατὰ τινας καιροὺς χολέραι γίνονται. <br class="lb"/>ἁπάσας γὰρ τὰς τοιαύτας
                        ἐκκρίσεις ἀλυσιτελεῖς οὔσας ἐπιζητεῖ τὸ σῶμα καὶ <br class="lb"/>μὴ γινομένων αὐτῶν
                        κατὰ τοὺς εἰθισμένους <span class="milestone">115</span> καιροὺς εἰς πάθη
                        οὐ σμικρὰ ἐμπίπτουσιν, <br class="lb"/>οἷς συνήθη τὰ τοιαῦτα. φαίνεται δὲ καί τινα
                        τοιαῦτα γινόμενα κατὰ τὰς συνηθείας <br class="lb"/>ὧν ἐπιστάμεθα ἐπῶν ἰάμβων· εἴ τις
                        κελεύσειεν ἡμᾶς εἰπεῖν ἐκ μέσου στίχους δύο ἢ <br class="lb"/>
                        <span class="milestone">10</span>τρεῖς ἀσυνήθεις ὄντας τοῦ τοιούτου, οὐκ ἂν
                        εὐπόρως δυναίμεθα· κατὰ δὲ τὴν ἐφεξῆς <br class="lb"/>ἀρίθμησιν ἐπὶ τοὺς αὐτοὺς τούτους
                        ἐλθόντες στίχους ἐξ ἑτοίμου ῥᾳδίως ἐροῦμεν, συνεθιζόμενοι <br class="lb"/>δὲ καὶ τὸ
                        πρότερον εἰρημένον εὐπόρως ποιοῦμεν. συμβαίνει δὲ καὶ τοιοῦτόν <br class="lb"/>τι· οἱ
                        μὲν ἀσυνήθεις τοῦ μανθάνειν βραδέως τε καὶ ὀλίγον μανθάνουσι, συνηθέστεροι
                        <br class="lb"/>δὲ γενόμενοι πολὺ πλεῖον καὶ ῥᾷον τοῦτο ποιοῦσι. γίνεται δὲ καὶ περὶ
                        τὰς ζητήσεις <br class="lb"/>
                        <span class="milestone">15</span>ὅμοιον· οἱ μὲν γὰρ ἀσυνήθεις τὸ παράπαν τοῦ
                        ζητῆσαι ἐν ταῖς πρώταις κινήσεσι τῆς <br class="lb"/>διανοίας τυφλοῦνται καὶ
                        ἀποσκοτοῦνται καὶ εὐθέως ἀφίστανται τοῦ ζητεῖν κοπιῶντες <br class="lb"/>τῇ διανοίᾳ καὶ
                        ἐξαδυνατοῦντες οὐχ ἧττον ἢ ὅσοι πρὸς δρόμους ἀσυνήθεις ὄντες προσέρχονται·
                        <br class="lb"/>ὁ δὲ συνήθης τῷ ζητεῖν πάντη διαδυόμενός τε καὶ ζητῶν τῇ διανοίᾳ καὶ
                        <br class="lb"/>μεταφερόμενος ἐπὶ πολλοὺς τόπους οὐκ ἀφίσταται τῆς ζητήσεως, οὐχ ὅτι ἐν
                        μέρει <br class="lb"/>
                        <span class="milestone">20</span>ἡμέρας ἀλλ’ οὐδὲ ἐν παντὶ βίῳ ἀναπαύων τὴν
                        ζήτησιν· καὶ μεταφέρων ἐπ’ ἄλλας <br class="lb"/>ἐννοίας τὴν διάνοιαν οὐκ ἀλλοτρίας
                            <span class="milestone">116</span> τοῦ ζητουμένου προβάλλει ἕως ἐπὶ τὸ
                        προκείμενον <br class="lb"/>ἐλθεῖν. οὕτω φαίνεται ἄχρι νῦν τὰ τῆς συνηθείας ἰσχύειν ἐν
                        ἅπασι τοῖς ἡμετέροις <br class="lb"/>πάθεσιν ὁμοίως τοῖς τε ψυχικοῖς καὶ τοῖς
                        σωματικοῖς. περὶ μὲν δὴ τούτων εἰς τὸ παρὸν <br class="lb"/>ἱκανῶς εἰρήσθω· ἐν δὲ τοῖς
                        καθόλου λόγοις ὑπὲρ ἰατρικῆς λεγομένοις ἐπὶ πλέον ἐξηρίθμηται <br class="lb"/>
                        <span class="milestone">25</span>ἀναγκαίαν ἔχοντα τὴν ἐπίσκεψιν, εἰ μέλλοι
                        μὴ πολλὰ τῶν κατ’ ἰατρικὴν <br class="lb"/>χωλεύειν.“ Ταῦτα μὲν οἱ ἐνδοξότατοι τῶν
                        ἰατρῶν, Ἐρασίστρατος καὶ Ἱπποκράτης, <br class="lb"/>εἰρήκασι περὶ δυνάμεως ἐθῶν, οὐ
                        λόγῳ τὴν εὕρεσιν αὐτῶν ἀνατιθέντες, ἀλλ’ ἐκ τῶν <br class="lb"/>ἐναργῶς φαινομένων
                        διδαχθέντες, ὅπερ ἀμέλει καὶ τῶν ἄλλων ἀνθρώπων ὅσοι μὴ καθάπερ 
<a class="pb" href="#pb11" id="pb11">[p. 11]</a>

                        ὕες ἢ ὄνοι ζῶσιν, ἀλλὰ παρακολουθοῦσιν ὑφ’ ὧν ὠφελοῦνταί τε καὶ βλάπτονται.
                        <br class="lb"/>πάρεστι γοῦν αὐτῶν ἀκούειν ὁσημέραι λεγόντων εἰθίσθαι τῷδε τῷ βρώματι
                        καὶ τῷδε <br class="lb"/>τῷ πόματι καὶ διὰ τοῦτο μὴ δύνασθαι καταλιπεῖν αὐτά· καὶ γὰρ
                        καὶ βλάπτεσθαι κατὰ <br class="lb"/>τὰς μεταβολάς. ὁμοίως δὲ καὶ περὶ τῶν ἐπιτηδευμάτων
                        λέγουσιν, οἷον ἀλουσίας λουτρῶν, <br class="lb"/>
                        <span class="milestone">5</span>ἱππασίας κυνηγεσίων, δρόμου πάλης, ἀγρυπνιῶν
                        ὕπνων, ἡλιώσεως ψύξεως, φροντίδων <br class="lb"/>ὅσα τ’ ἄλλα τοιαῦτα. </p>
                </section>
                <section id="body-1-2" class="div textpart chapter level3">
                  <p class="p autofirst"><span class="milestone">117</span>Καταφρονήσαντες οὖν καὶ ἡμεῖς τῶν ἤτοι
                        μηδὲν πάνυ ἢ σμικρὸν ἡγουμένων εἰς <br class="lb"/>θεραπείαν συντελεῖν τὸν ἀπὸ τῶν ἐθῶν
                        σκοπὸν ἐπισκεψώμεθα, τίς ποτ’ ἐστὶν ἡ αἰτία <br class="lb"/>τοῦ πολὺ δύνασθαι τὸ ἔθος
                        καὶ εἴτε μία τις ἐστὶν ἢ καὶ καθ’ ἑκάστην ὕλην ἑτέρα. <br class="lb"/>
                        <span class="milestone">10</span>λέγω δ’ ὕλην, ἐφ’ ᾗ συνέστη τὸ ἔθος, οἷον,
                        ὡς ἔφην, ἐδέσματα ἢ πόματα ἢ γυμνάσια <br class="lb"/>ἢ ἕτερόν τι τοιοῦτο. καὶ γὰρ τήν
                        γ’ ἀρχὴν ἐπὶ τῶν ἐσθιομένων τε καὶ πινομένων <br class="lb"/>ποιησώμεθα. τί δή ποτε γὰρ
                        οἱ τῇ τῶν βοείων κρεῶν ἐδωδῇ συνήθως χρώμενοι τινὲς <br class="lb"/>μὲν οὐδ’ ὅλως
                        βλάπτονται, τινὲς δ’ ἧττον ἢ πρόσθεν ; ἢ διὰ τί κατὰ φύσιν τινὲς εὐθὺς
                        <br class="lb"/>ἐξ ἀρχῆς, ὡς αὐτὸς Ἐρασίστρατος ἔγραψε, ῥᾷον πέττουσι τὰ βόεια κρέα τῶν
                        πετραίων <br class="lb"/>
                        <span class="milestone">15</span>ἰχθύων ; ἀλλὰ τούτου μὲν ἡ αἰτία λέλεκται
                        κατὰ τὴν τῶν φυσικῶν δυνάμεων ἐπίσκεψιν, <br class="lb"/>εἰρήσεται δὲ καὶ νῦν ὀλίγον
                        ὕστερον ἐν τῇ τοῦ λόγου κοινωνίᾳ· νυνὶ δ’ ἀπὸ τῶν δι’ <br class="lb"/>ἔθος ἄμεινον
                        πεττόντων ὁτιοῦν ἐδεσμάτων τὴν ἀρχὴν τῆς διδασκαλίας ποιησώμεθα <br class="lb"/>κοινὴν
                        ὑπόθεσιν λαβόντες εἰς ταῦτα πάντα τὰ φύσει τισὶν οἰκεῖά τε καὶ οὐκ οἰκεῖα.
                        <br class="lb"/>λέλεκται. μὲν οὖν ἐπὶ πλέον ὑπὲρ <span class="milestone">118</span>
                        ἁπάντων τούτων κατὰ τὴν τῶν φυσικῶν δυνάμεων <br class="lb"/>
                        <span class="milestone">20</span>ἐπίσκεψιν· ἀρξώμεθα δὲ καὶ νῦν τοῦ λόγου
                        τὴν τῆς πέψεως ἔννοιαν προχειρισάμενοι. <br class="lb"/>καθάπερ γὰρ ἄρτους οἱ σιτοποιοὶ
                        λέγονται πέττειν οὐκ ἐπειδὰν ἀλοῦντές τε καὶ διάττοντες 
<a class="pb" href="#pb12" id="pb12">[p. 12]</a>
 εἰς
                        λεπτὰ μόρια καταθραύσωσι τοὺς πυρούς, ἀλλ’ ὅταν ἐπὶ τῷ τοιοῦτο πρᾶξαι
                        <br class="lb"/>δεύσαντες ὕδατι ζύμην μίξαντες μαλάξωσιν, εἶτα καλύψαντές τινι τῶν
                        θαλπόντων <br class="lb"/>ἐάσωσιν, ἄχρις ἄν, ὡς αὐτοὶ καλοῦσι, ζυμωθῇ, καὶ μετὰ ταῦτα
                        διὰ κλιβάνων ἢ ἰπνῶν <br class="lb"/>ὀπτήσωσιν, οὕτω κἀπὶ τῶν εἰς γαστέρα καταποθέντων
                        οὐκ ἐπειδὰν ἐν αὐτῇ καταθραυσθῇ <br class="lb"/>
                        <span class="milestone">5</span>καὶ λυθῇ, πεπέφθαι φαμέν, ἀλλ’ ὅταν, ὡς οἱ
                        πεττόμενοι πυροί, κατὰ ποιότητα <br class="lb"/>τὴν μεταβολὴν σχῇ. καθάπερ δ’ ἐπὶ τῶν
                        ἄρτων εἰς τὴν οἰκείαν ἡμῖν τοῖς ἐσθίουσιν <br class="lb"/>ἀχθῆναι χρὴ ποιότητα τὸν
                        πεττόμενον σῖτον, οὕτω κατὰ τὴν κοιλίαν ἔτι καὶ μᾶλλον εἰς <br class="lb"/>οἰκειοτέραν,
                        ὀνομάζω δ’ οἰκειοτέραν ἑτέραν ἑτέρας κατὰ τὴν ὁμοιότητα τοῦ μέλλοντος
                        <br class="lb"/>ἐξ αὐτῆς τρέφεσθαι σώματος. ἄλλο γὰρ ἄλλῳ σώματι τῶν τρεφόντων οἰκεῖόν
                        ἐστι <span class="milestone">119</span> καὶ <br class="lb"/>
                        <span class="milestone">10</span>διὰ τοῦτο τὰ ζῷα πρὸς τὰς οἰκείας ἔρχονται
                        τροφὰς ἀδιδάκτως ὑπὸ τῆς φύσεως ὠθούμενα, <br class="lb"/>τὰ μὲν ὑποζύγια πρός τε τὰς
                        βοτάνας καὶ ἄχυρα καὶ χιλὴν καὶ κριθήν, οἱ λέοντες <br class="lb"/>δὲ πρὸς τὰς σάρκας,
                        ὥσπερ καὶ παρδάλεις καὶ λύκοι. καθάπερ οὖν ἐν τοῖς ζῴοις <br class="lb"/>κατὰ γένος οὐ
                        σμικρὰ διαφορὰ τῶν οἰκείων ἑκάστῳ τροφῶν ἐστιν, οὕτω καὶ κατ’ εἶδος <br class="lb"/>ἐν
                        τοῖς γένεσιν εὑρίσκονται διαφοραὶ μεγάλαι τῶν μὲν μηδὲ γεύσασθαι δυναμένων <br class="lb"/>
                        <span class="milestone">15</span>οἴνου, πάμπολυ δ’ ἑτέρων ἀλύπως πινόντων
                        καὶ τῶν μέν, ὡς εἴρηται, τά τε τῶν βοῶν <br class="lb"/>καὶ τράγων καὶ κριῶν κρέα μεθ’
                        ἡδονῆς μὲν ἐσθιόντων, πεττόντων δ’ ἀλύπως, τῶν δὲ <br class="lb"/>μηδὲ τὴν ὀσμὴν αὐτῶν
                        ὑπομενόντων, μήτι γε τὴν ἐδωδὴν καὶ εἰ δι’ ἀπορίαν ἐδέσματος <br class="lb"/>ἑτέρου,
                        καθάπερ ἐν λιμῷ γίνεται, βιάσαιντο σφᾶς αὐτοὺς προσάρασθαι τὸ τοιοῦτον
                        <br class="lb"/>κρέας, οὔτε πέψαι δυναμένων αὐτὸ χωρὶς βλάβης ἀνατρεπομένων τε τὴν
                        ὄρεξιν ἐπὶ <br class="lb"/>
                        <span class="milestone">20</span>τῇ προσφορᾷ βαρυνομένων τε παραχρῆμα κἂν
                        ἐρυγή τις αὐτοῖς ἐπιγένηται, μηδὲ ταύτης <br class="lb"/>ἀλύπως ἀνεχομένων. ὅτι δὲ
                        ταῦθ’ οὕτως ἔχοντα φαίνεται, πρῶτον μὲν ἐκείνου χρὴ <br class="lb"/>μεμνῆσθαι, τοῦ
                        προσφέρεσθαι τοὺς ἀνθρώπους ἥδιον ἄλλον ἄλλο κατὰ τὴν <span class="milestone">120</span> οἰκειότητα <br class="lb"/>τῆς φύσεως ἔρχεσθαί τε πρὸς τὴν
                        τῶν τοιούτων ἐδωδὴν μᾶλλον, ὥσπερ γε καὶ πρὸς τὴν <br class="lb"/>τῶν εὐπέπτων αὐτοῖς
                        εἶναι φανέντων, ἀποστρέφεσθαι δὲ καὶ φεύγειν ἀπὸ τῶν ἀηδῶν <br class="lb"/>
                        <span class="milestone">25</span>καὶ δυσπέπτων, ὥστε σημεῖον εἶναι τὸ ἔθος
                        οἰκειότητος φυσικῆς. ὅτι δὲ καὶ αἰτία γίνεται <br class="lb"/>πολλάκις, δῆλον ἐκ τῶν ἐν
                        ἀρχῇ μὲν ἀηδῶς ἢ βλαβερῶς ὑπό τινων διατιθεμένων, 
<a class="pb" href="#pb13" id="pb13">[p. 13]</a>
 εἰ δὲ κατὰ
                        βραχὺ τὴν πρὸς αὐτὰ συνήθειαν ὑπομείναιεν, οὔτ’ ἀηδῶς οὔτε βλαβερῶς ἔτι
                        <br class="lb"/>διατιθεμένων. ἡ δ’ αἰτία καὶ τοῦδε τοιαύτη τις ἐστίν· ὥσπερ ἀλλοιοῦται
                        κατὰ ποιότητα <br class="lb"/>τῶν ἐσθιομένων τε καὶ πινομένων ἕκαστον, οὕτω καὶ αὐτὸ
                        διατίθησί πως τὸ ἀλλοιοῦν. <br class="lb"/>ἔνεστι δὲ καὶ τούτου λαβεῖν ἐναργὲς
                        τεκμήριον ἐκ τῆς τῶν γεννωμένων χυμῶν διαφορᾶς <br class="lb"/>
                        <span class="milestone">5</span>ὑφ’ ἑκάστου τῶν ἐδεσμάτων· τὰ μὲν γὰρ
                        μελαγχολικὸν αἷμα γεννᾷ, τὰ δὲ φλεγματικὸν <br class="lb"/>ἢ τὴν ὠχράν τε καὶ ξανθὴν
                        ὀνομαζομένην χολὴν οὐκ ὀλίγην ἔχον, ὥσπερ ἔνια καθαρὸν <br class="lb"/>αἷμα· διαφορὰν
                        οὖν τινα καὶ τοῖς τρεφομένοις μορίοις ἀναγκαῖον γίνεσθαι πρὸς ἄλληλα
                        <br class="lb"/>κατὰ τὴν τοῦ τρέφοντος αἵματος ἰδέαν. ἐναργὲς <span class="milestone">121</span> δὲ τεκμήριον τῆς τῶν τρεφομένων <br class="lb"/>ὁμοιώσεως πρὸς τὸ τρέφον
                        ἡ τῶν φυτῶν τε καὶ σπερμάτων μεταβολὴ μέχρι τοσούτου <br class="lb"/>
                        <span class="milestone">10</span>γινομένη πολλάκις, ὡς τὸ βλαβερώτατον ἐν
                        ἑτέρᾳ γῇ μεταφυτευθὲν εἰς ἑτέραν γῆν οὐ <br class="lb"/>μόνον ἀβλαβὲς ἀλλὰ καὶ χρήσιμον
                        γίνεσθαι. πολλὴ γὰρ καὶ ἡ τούτων πεῖρα τοῖς τὰ <br class="lb"/>γεωργικά τε καὶ περὶ
                        φυτῶν ὑπομνήματα συνθεῖσι, καθάπερ γε καὶ τοῖς περὶ τῆς τῶν <br class="lb"/>ζῴων
                        ἱστορίας γράψασι τῆς κατὰ τὰ χωρία γινομένης μεταβολῆς. ἐπεὶ τοίνυν οὐ μόνον
                        <br class="lb"/>ἀλλοιοῦται τὸ τρέφον ὑπὸ τοῦ τρεφομένου, ἀλλὰ καὶ αὐτό πως τιν’ ἀλλοιοῖ
                        βραχεῖαν <br class="lb"/>
                        <span class="milestone">15</span>ἀλλοίωσιν, ἀναγκαῖόν ἐστι τὴν βραχεῖαν
                        ταύτην ἀξιόλογον ἐν τῷ χρόνῳ γίνεσθαι, ὥστ’ <br class="lb"/>εἰς ἴσον ἥκειν οἰκειότητι
                        φυσικῇ τὴν ἐκ τῶν πολυχρονίων ἐθῶν. </p>
                </section>
                <section id="body-1-3" class="div textpart chapter level3">
                  <p class="p autofirst">Ἐπὶ μὲν οὖν τῶν ἐσθιομένων τε καὶ πινομένων εὑρῆσθαί μοι δοκῶ τὴν αἰτίαν τῆς
                        <br class="lb"/>τῶν ἐθῶν δυνάμεως, ἐπὶ δὲ τῶν ἔξωθεν ἡμῖν προσπιπτόντων ἴδωμεν ἐφεξῆς.
                        ἔοικε γὰρ <br class="lb"/>καὶ ταῦτα τὴν αὐτὴν κατὰ γένος ἔχειν αἰτίαν τοῖς
                        προειρημένοις. ἀλλοίωσιν οὖν <span class="milestone">122</span> τιν’ <br class="lb"/>
                        <span class="milestone">20</span>ἐργάζεται κατὰ τὸ σῶμα μάλιστα μὲν τῶν
                        ἐπιπολῆς μορίων, ἤδη δὲ καὶ τῶν διὰ βάθους. <br class="lb"/>πιλεῖται μὲν γὰρ καὶ
                        συνάγεται καὶ σφίγγεται καὶ πυκνοῦται τὸ δέρμα πρῶτον μὲν <br class="lb"/>ὑπὸ τῶν
                        ψυχόντων, ἐφεξῆς δὲ καὶ τὰ τούτῳ συνεχῆ κἂν ἐν χρόνῳ πλείονι τὴν αὐτὴν
                        <br class="lb"/>ἀλλοίωσιν πάσχῃ τὸ σῶμα, καὶ τοῖς διὰ βάθους ἡ κοινωνία τῆς μεταβολῆς
                        γίνεται. 
<a class="pb" href="#pb14" id="pb14">[p. 14]</a>
 κατ’ ἀρχὰς δ’ εὐθέως κατὰ συμβεβηκός, οὐ πρώτως, ὑπὸ
                        τοῦ δρῶντος αἰτίου μεταβολὴ <br class="lb"/>καὶ ἀλλοίωσις οὐχ ἥκιστα τοῖς ἐν τῷ βάθει
                        κειμένοις συμπίπτει· πυκνωθέντος γὰρ τοῦ <br class="lb"/>δέρματος ἀθροίζεται κατὰ τὸ
                        τοῦ σώματος ὅλου βάθος ἡ θερμασία. ὥσπερ δὲ τὸ <br class="lb"/>ψῦχον αἴτιον τὰς
                        εἰρημένας ἀλλοιώσεις ἐργάζεται, κατὰ τὸν αὐτὸν λόγον τὰς ἐναντίας <br class="lb"/>
                        <span class="milestone">5</span>αὐτῷ τὸ θερμαῖνον. καὶ γὰρ φύσιν ἔχει πρὸς
                        τῶν ἐναντίων γίνεσθαι τὰ ἐναντία, τὰ <br class="lb"/>μὲν πρώτως, τὰ δὲ κατὰ συμβεβηκός,
                        ἐφ’ ὧν δὴ καὶ μάλιστα σφάλλονται πολλοὶ θεώμενοί <br class="lb"/>τινα κατὰ συμβεβηκὸς
                        ὡσαύτως ἐπιτελούμενα πρὸς τῶν ἐναντίων, ὥσπερ γε πάλιν <br class="lb"/>καὶ ἐναντία
                        πολλάκις ὑπὸ τῶν αὐτῶν αἰτίων γινόμενα. ἀμέλει κἀπὶ τῶν θερμαινόντων
                        <br class="lb"/>ὁμοίως ἀπατᾶσθαι συμβαίνει. τὸ γοῦν θερμὸν αἴτιον, οἷον ὁ ἥλιος, ὁπόταν <br class="lb"/>
                        <span class="milestone">10</span>ὁμιλήσῃ τινὶ σώματι πολυχρονίως, ἐναντίαν
                        διάθεσιν τῇ κατ’ <span class="milestone">123</span> ἀρχὰς ἐργάζεται περὶ
                        <br class="lb"/>αὐτό. ἐν ἀρχῇ μὲν γὰρ ἀλεαίνων ἡμᾶς διαχεῖ μὲν τὰ ὑγρά, χαλᾷ δὲ τὸ
                        δέρμα καὶ μαλακωτέρας <br class="lb"/>ἐργάζεται τὰς σάρκας· εἰ δὲ πλέοσιν ἡμέραις ὥρᾳ
                        θέρους ἐν αὐτῷ διατρίψειέ <br class="lb"/>τις γυμνός, αὐχμηρὸν μὲν καὶ σκληρὸν τούτῳ
                        γίνεται τὸ δέρμα, ξηραὶ δ’ αἱ σάρκες. <br class="lb"/>ἀλλ’ ἐπὶ μὲν τῶν τοιούτων οὐ
                        μόνης τῆς πολυχρονίου θερμασίας τοὖργον ἀλλὰ καὶ τῆς <br class="lb"/>
                        <span class="milestone">15</span>ἐζευγμένης αὐτῇ ξηρότητος. καὶ πολλάκις γ’
                        ἡμᾶς ἐν τοῖς περὶ τῶν αἰτίων λογισμοῖς <br class="lb"/>σφάλλει τοῦτο παρορωμένης τῆς
                        ἐπιπλεκομένης αἰτίας. ἐχρῆν γὰρ ἡμᾶς ἐννοεῖν ἕτερον <br class="lb"/>μέν τι δρᾶν τὴν
                        ὑγρὰν θερμασίαν, ἕτερον δὲ τὴν ξηράν, ὅπερ οὐ ποιοῦμεν ἐνίοτε καὶ <br class="lb"/>διὰ
                        τοῦτο σφαλλόμεθα τὴν οἰκείαν ἐνέργειαν ἑκατέρων τῶν αἰτίων παρορῶντες· εἰ δὲ
                        <br class="lb"/>τις προσέχοι τὸν νοῦν, εἴσεται φυλαττομένην ἑκατέραν. ὥσπερ γὰρ ἡ μὲν
                        ὑγρότης <br class="lb"/>
                        <span class="milestone">20</span>μόνη χωρὶς θερμότητος ἢ ψύξεως ἐπιφανοῦς
                        ὑγραίνει τὸ σῶμα, τῆς θερμότητος θερμαινούσης, <br class="lb"/>οὕτως ἡ σύνοδος
                        ἀμφοτέρων ἀμφότερα φαίνεται δρῶσα. κατὰ μὲν οὖν τὰ <br class="lb"/>τῶν γλυκέων ὑδάτων
                        λουτρὰ συμβαίνει τοῦτο, κατὰ δὲ τὰ εἱληθερῆ τὸ ξηραῖνον αἴτιον
                        <br class="lb"/>ἐπιπλέκεται τῷ θερμαίνοντι. <span class="milestone">124</span>
                        τοιοῦτος γὰρ ὁ θηρινὸς ἥλιος, ὥστ’ εἰκός, ὅσοι γυμνοὶ <br class="lb"/>τὸ πλεῖστον ἐν
                        αὐτῷ διατρίβουσιν, ὥσπερ οἵ τε θερισταὶ καὶ οἱ ναῦται, σκληρὸν καὶ <br class="lb"/>
                        <span class="milestone">25</span>ξηρὸν αὐτῶν γίνεσθαι τὸ δέρμα παραπλησίως
                        τῷ τῶν φολιδωτῶν ζῴων. ὥσπερ οὖν αἱ 
<a class="pb" href="#pb15" id="pb15">[p. 15]</a>
 φυσικαὶ τῶν σωμάτων
                        ἰδιότητές τε καὶ τῆς ὅλης οὐσίας διαφοραί τε τοῦ δέρματος κατὰ
                        <br class="lb"/>σκληρότητα καὶ μαλακότητα πυκνότητά τε καὶ μανότητα διαφόρων μὲν
                        ἐδεσμάτων τε <br class="lb"/>καὶ πομάτων χρῄζουσιν, οὐχ ὁμοίως δ’ ἀλλήλαις ἅπασαι
                        διατίθενται θερμαινόμεναί τε <br class="lb"/>καὶ ψυχόμεναι, οὕτως αἱ δι’ ἔθος γινόμεναι
                        ταῖς φυσικαῖς παραπλήσιαι τὴν αὐτὴν <br class="lb"/>
                        <span class="milestone">5</span>ἐκείναις ἴσχουσιν ὠφέλειάν τε καὶ βλάβην ἐκ
                        τῆς τῶν ἐσθιομένων τε καὶ πινομένων <br class="lb"/>ψυχόντων τε καὶ θερμαινόντων
                        ἀλλοιώσεως. ἀραιὸν μὲν γὰρ καὶ μαλακὸν σῶμα ῥᾳδίως <br class="lb"/>πάσχει θερμαινόμενόν
                        τε καὶ ψυχόμενον· πυκνὸν δὲ καὶ σκληρὸν ἀνέχεταί τε καὶ καταφρονεῖ <br class="lb"/>τῶν
                        ἔξωθεν αὐτῷ προσπιπτόντων ἁπάντων, οὐ μόνον εἰ θερμαίνοιεν ἢ ψύχοιεν,
                        <br class="lb"/>ἀλλ’ εἰ καὶ σκληρὸν εἴη τι καὶ τραχύ. διὸ καὶ χαμευνίας ἀνέχεται ταῦτα,
                        τῶν ἐναντίως <br class="lb"/>
                        <span class="milestone">10</span>διακειμένων οὐ φερόντων αὐτάς· καὶ γὰρ
                        θλᾶται ῥᾳδίως καὶ ψύχεται καὶ πᾶν <br class="lb"/>ὁτιοῦν ἑτοίμως πάσχει. </p>
                </section>
                <section id="body-1-4" class="div textpart chapter level3">
                  <p class="p autofirst">Τοιοῦτος μὲν δή τις ἐστὶ καὶ ὁ περὶ τούτων λόγος, <span class="milestone">125</span> ὁ δὲ περὶ τῶν γυμνασίων <br class="lb"/>τοιόσδε. τὰ γυμναζόμενα μόρια τοῦ
                        σώματος ἰσχυρότερά θ’ ἅμα καὶ τυλωδέστερα γίνεται <br class="lb"/>καὶ κατὰ τοῦτο
                        δύναται φέρειν τὰς οἰκείας κινήσεις μᾶλλον ἑτέρων, ὅσα δι’ <br class="lb"/>
                        <span class="milestone">15</span>ἀγυμνασίαν μαλακώτερ’ ἐστὶ καὶ ἀσθενέστερα.
                        κοινὸς δ’ ὁ λόγος οὗτος ὑπάρχει καὶ <br class="lb"/>περὶ τῶν τῆς ψυχῆς γυμνασίων·
                        γυμναζόμεθα γὰρ πρῶτα μὲν ἐπὶ τοῖς γραμματικοῖς <br class="lb"/>ἔτι παῖδες ὄντες, εἶθ’
                        ἑξῆς παρά τε τοῖς ῥητορικοῖς διδασκάλοις ἀριθμητικοῖς τε καὶ
                        <br class="lb"/>λογιστικοῖς καὶ γεωμετρικοῖς. οὐσῶν γὰρ δυνάμεων κατὰ τὸ τῆς ψυχῆς
                        ἡγεμονικὸν εἰς <br class="lb"/>ἁπάσας τέχνας ἀναγκαῖον ἑτέραν μὲν εἶναι, καθ’ ἣν
                        ἀκόλουθόν τε καὶ μαχόμενον <br class="lb"/>
                        <span class="milestone">20</span>γνωρίζομεν, ἑτέραν δέ, καθ’ ἣν μεμνήμεθα·
                        συνετώτεροι μὲν κατὰ τὴν πρότερον εἰρημένην, <br class="lb"/>μένην, μνημονευτικώτεροι
                        δὲ κατὰ τὴν δευτέραν γινόμεθα φύσιν ἐχουσῶν ἁπασῶν τῶν <br class="lb"/>δυνάμεων ὑπὸ μὲν
                        τῶν γυμνασίων αὐξάνεσθαί τε καὶ ῥώννυσθαι, βλάπτεσθαι δ’ ὑπὸ <br class="lb"/>τῆς
                        ἀργίας, ὥς που καὶ Πλάτων ἐν Τιμαίῳ κατὰ τήνδε τὴν ῥῆσιν ἐδήλωσεν αὐτοῖς
                        <br class="lb"/>ὀνόμασιν εἰπὼν ὧδε· ,,καθάπερ εἴπομεν πολλάκις, ὅτι τρία ψυχῆς ἐν ἡμῖν
                        εἴδη κατῴκισται, <br class="lb"/>
                        <span class="milestone">25</span>τυγχάνει δ’ ἕκαστον κινήσεις ἔχον, οὕτω
                        κατὰ τὰ αὐτὰ καὶ νῦν ὡς διὰ βραχυτάτων 
<a class="pb" href="#pb16" id="pb16">[p. 16]</a>
 ῥητέον, <span class="milestone">126</span> ὅτι τὸ μὲν αὐτῶν ἐν ἀργίᾳ διάγον καὶ τῶν ἑαυτοῦ
                        κινήσεων ἡσυχίαν <br class="lb"/>ἄγον ἀσθενέστατον ἀνάγκη γίγνεσθαι, τὸ δ’ ἐν
                        γυμνασίοις ἐρρωμενέστατον· διὸ φυλακτέον, <br class="lb"/>ὅπως ἂν ἔχωσι τὰς κινήσεις
                        πρὸς ἄλληλα συμμέτρους“. ταῦτα προειπὼν ἐφεξῆς <br class="lb"/>φησι ,,τὸ δὲ δὴ περὶ τοῦ
                        κυριωτάτου τοῦ παρ’ ἡμῖν ψυχῆς εἴδους διανοεῖσθαι δεῖ τῇδε, <br class="lb"/>
                        <span class="milestone">5</span>ὡς ἄρα αὐτὸ δαίμονα ὁ θεὸς ἑκάστῳ δέδωκε,
                        τοῦτο ὃ δή φαμεν οἰκεῖν μὲν ἡμῶν ἐπ’ <br class="lb"/>ἄκρῳ τῷ σώματι, πρὸς δὲ τὴν ἐν
                        οὐρανῷ ξυγγένειαν ἀπὸ γῆς ἡμᾶς αἴρειν ὡς ὄντας <br class="lb"/>φυτὸν οὐκ ἔγγειον ἀλλ’
                        οὐράνιον, ὀρθότατα λέγοντες· ἐκεῖθεν γὰρ ὅθεν ἡ πρώτη τῆς <br class="lb"/>ψυχῆς γένεσις
                        ἔφυ, τὸ θεῖον τὴν κεφαλὴν καὶ ῥίζαν ἡμῶν ἀνακρεμαννύον ὀρθοῖ πᾶν <br class="lb"/>τὸ
                        σῶμα. τῷ μὲν οὖν περὶ τὰς ἐπιθυμίας ἢ περὶ φιλονεικίας τετευτακότι καὶ ταῦτα <br class="lb"/>
                        <span class="milestone">10</span>διαπονοῦντι σφόδρα πάντα τὰ δόγματα ἀνάγκη
                        θνητὰ γεγονέναι καὶ παντάπασι καθ’ <br class="lb"/>ὅσον μάλιστα δυνατὸν θνητῷ
                        γίγνεσθαι, τούτου μηδὲ σμικρὸν ἐλλείπειν ἅτε τοσοῦτον <br class="lb"/>ηὐξηκότι· τῷ δὲ
                        περὶ φιλομαθίας καὶ περὶ τὰς τῆς ἀληθείας φρονήσεις ἐσπουδακότι <br class="lb"/>καὶ
                        ταῦτα μάλιστα τῶν αὑτοῦ γεγυμνασμένῳ <span class="milestone">127</span>
                        φρονεῖν μὲν ἀθάνατα καὶ θεῖα, ἄνπερ <br class="lb"/>ἀληθείας ἐφάπτηται, πᾶσα ἀνάγκη
                        που, καθ’ ὅσον δ’ αὖ μετασχεῖν ἀνθρωπίνῃ φύσει <br class="lb"/>
                        <span class="milestone">15</span>ἀθανασίας ἐνδέχεται, τούτου μηδὲν μέρος
                        ἀπολιπεῖν, ἅτε δὲ ἀεὶ θεραπεύοντα τὸ θεῖον <br class="lb"/>ἔχοντά τε αὐτὸν εὖ
                        κεκοσμημένον τὸν δαίμονα ξύνοικον ἐν αὑτῷ διαφερόντως εὐδαίμονα <br class="lb"/>εἶναι.
                        θεραπεία δὲ δὴ παντὶ παντὸς μία, τὰς οἰκείας ἑκάστῳ τροφὰς καὶ κινήσεις 
<a class="pb" href="#pb17" id="pb17">[p. 17]</a>
 ἀποδιδόναι“. ἐν τούτοις τοῖς λόγοις ὁ Πλάτων περὶ τῶν τριῶν τῆς
                        ψυχῆς εἰδῶν ἐδίδαξεν <br class="lb"/>ἡμᾶς οὐ μόνον εἰς φιλοσοφίαν τι χρήσιμον ἀλλὰ καὶ
                        τὴν τοῦ σώματος ὑγίειαν <br class="lb"/>ἀκολουθήσας Ἱπποκράτει κατὰ τοῦτο καθόλου μὲν
                        εἰπόντι ,,χρῆσις κρατύνει, ἀργίη <br class="lb"/>τήκει“, κατ’ εἶδος δ’ ἐπὶ γυμνασίων
                        αὖθις ἐν τῷ φάναι ,,πόνοι σιτίων ἡγείσθωσαν“, <br class="lb"/>
                        <span class="milestone">5</span>ἐπὶ δὲ τῶν κατὰ μέρος εἰδῶν ἁπάντων ,,πόνοι,
                        σιτία, ποτά, ὕπνοι, ἀφροδίσια, πάντα <br class="lb"/>μέτρια“. διὸ κἀνταῦθα προσέχειν
                        χρὴ τὸν νοῦν ἀκριβῶς τοῖς λεγομένοις· ἔχει γάρ τινα <br class="lb"/>παρακοὴν ὁμοίως
                        τοῖς ἄλλοις ἅπασι λόγοις, ἐάν τις ἀμελῶς ἀκούῃ, καθάπερ ἔνιοι.
                        <br class="lb"/>γυμνάζεσθαι γὰρ ἑκάστην τῶν δυνάμεων <span class="milestone">128</span> ἀξιοῦμεν, οὐ δήπου χωρὶς ὅρων καὶ μέτρων <br class="lb"/>προσηκόντων ἐπὶ πλεῖστον
                        ἐκτεταμένων τῶν γυμνασίων, ὡς καταλῦσαι τὴν δύναμιν· <br class="lb"/>
                        <span class="milestone">10</span>οὕτω δὲ καὶ σιτίοις καὶ ποτοῖς καὶ ὕπνοις
                        καὶ ἀφροδισίοις ἐν τῷ προσήκοντι μέτρῳ <br class="lb"/>χρῆσθαι μήτ’ ἐλλείποντι μήτε
                        πλεονάζοντι. αἱ μὲν γὰρ ὑπερβολαὶ καταλύουσί γε <br class="lb"/>τὰς δυνάμεις, τὸ δ’
                        ἐλλιπὲς ἐν ἑκάστῳ κωλύει τοσοῦτον τῆς τελείας ὠφελείας, ὅσον <br class="lb"/>αὐτὸ τῆς
                        συμμετρίας ἀπολείπεται. παρήγγελτο τοῦτο καὶ ὑφ’ Ἱπποκράτους ἐφ’ ἑνὸς
                        <br class="lb"/>ὡς παραδείγματος, ἔνθα φησίν ,,ἐν πάσῃ κινήσει τοῦ σώματος ὅταν ἄρξηται
                        πονέειν, τὸ <br class="lb"/>
                        <span class="milestone">15</span>διαναπαύειν εὐθὺς ἄκοπον“. καί πως ὁ λόγος
                        ἤδη κατὰ τὴν οἰκειότητα τῶν πραγμάτων <br class="lb"/>ἐδίδαξέ τι καὶ περὶ τῶν τῆς ψυχῆς
                        ἐθῶν ἐν μνήμαις καὶ διαλογισμοῖς καὶ ζητήσεσι <br class="lb"/>λογικαῖς, ὧν καὶ αὐτὸς ὁ
                        Ἐρασίστρατος ἐμνημόνευσεν ἐν τῷ περὶ τῶν ἐθῶν λόγῳ μὴ <br class="lb"/>προσθεὶς τὴν
                        αἰτίαν καίτοι μὴ μόνον τοῦ Ἱπποκράτους ἀλλὰ καὶ τοῦ Πλάτωνος εἰρηκότων
                        <br class="lb"/>αὐτήν. τὸ γὰρ ἐν τοῖς οἰκείοις τε καὶ συμμέτροις γυμνασίοις ἑκάστην τῶν
                        δυνάμεων <br class="lb"/>
                        <span class="milestone">20</span>ἐνεργεῖν εὐρωστίαν αὐταῖς ἀποτελεῖ. </p>
                </section>
                <a class="pb" href="#pb18" id="pb18">[p. 18]</a>
                <section id="body-1-5" class="div textpart chapter level3">
                  <p class="p autofirst">Αὗται μὲν οὖν εἰσιν αἱ διαφοραὶ τῶν ἐθῶν κατά τε τὴν τῶν ὑλῶν, ἐν αἷς
                        συνίστανται, <br class="lb"/>καὶ τὴν τῶν αἰτίων, ὑφ’ ὧν <span class="milestone">129</span> γίνονται, δύναμιν. Ἐρασιστράτου δὲ καὶ τῶν <br class="lb"/>κενώσεων
                        ἐπιζητητικὸν γίνεσθαι τὸ σῶμα φάντος, ἐπειδὰν ἐθισθῶσί τινες αὐταῖς, καὶ
                        <br class="lb"/>περὶ τούτων ἐπισκεπτέον. ἴσμεν γάρ τινας ἐκ τῶν ῥινῶν αἱμορραγοῦντας
                        ἤτοι κατὰ <br class="lb"/>
                        <span class="milestone">5</span>περιόδους τινὰς ἰσοχρονίους ἢ ἀτάκτως ἢ δι’
                        αἱμορροΐδων ἢ δι’ ἐμέτων ἢ διαρροίαις ἢ <br class="lb"/>χολέραις κενουμένους, ἐνίοτε δ’
                        ἑκουσίως ἀποχέοντας αἵματος ἢ διὰ φλεβοτομίας ἢ δι’ <br class="lb"/>ἀμυχῶν τῶν ἐν
                        σφυροῖς [ἢ διὰ ῥινός], ὥσπερ γε καὶ διὰ τῶν καθαιρόντων φαρμάκων,
                        <br class="lb"/>ἐμετηρίων τε καὶ κατωτερικῶν· ὑπὲρ ὧν καὶ αὐτῶν ἐσκέφθαι τι χρήσιμον.
                        ἐμοὶ γὰρ <br class="lb"/>οὐ δοκεῖ τὰ σώματα δι’ ἔθος δεῖσθαι τῶν τοιούτων κενώσεων,
                        ἀλλὰ δι’ ἣν αἰτίαν τῆς <br class="lb"/>
                        <span class="milestone">10</span>πρώτης ἐδεήθη κενώσεως ἤτοι τῆς φύσεως
                        ἐργασαμένης αὐτὴν ἤ τινος ἀνθρώπου κατὰ <br class="lb"/>συλλογισμὸν ἰατρικόν, οὕτω καὶ
                        αὖθις καὶ πολλάκις χρῄζειν τῶν αὐτῶν ἐπὶ τοῖς αὐτοῖς. <br class="lb"/>ἔνιοι μὲν γὰρ ἐπὶ
                        μοχθηραῖς διαίταις, ἔνιοι δὲ διὰ κατασκευὴν μοχθηρὰν τοῦ σώματος
                        <br class="lb"/>ἀθροίζοντες αἵματος πλῆθος ἢ κακοχυμίαν ὑπὸ τῶν εἰρημένων κενώσεων
                        ὠφελοῦνται <br class="lb"/>τῆς φύσεως ἤ τινος ἰατροῦ τὸ περιττὸν ἀποχέοντος, πρὶν
                        νοσῆσαι τὸν ἄνθρωπον. <br class="lb"/>
                        <span class="milestone">15</span>ἐνίοις δὲ νοσήσασιν ἡ μὲν κρίσις ἐπὶ
                        τοιαύταις ἐκκρίσεσι τοῦ νοσήματος ἴασις <span class="milestone">130</span>
                        ἐγένετο· <br class="lb"/>τινὲς δ’ ὑπὸ τῶν ἰατρῶν ἐθεραπεύθησαν ὁμοίοις βοηθήμασι
                        χρησαμένων, εἶθ’ ὕστερον <br class="lb"/>ἁλόντες ὁμοίῳ νοσήματι θεραπευθέντες τε δι’
                        αὐτῶν, ἐάν ποτε πάλιν αὐτοῖς ἤτοι που <br class="lb"/>τὸ τοῦ σώματος βάρος ἢ τῆς
                        κεφαλῆς μόνης ἀνωμαλία τις ἢ καί τι τῶν παρὰ φύσιν <br class="lb"/>ἕτερον ἐπιφαίνηται,
                        κοινοῦνται τοῖς ἰατροῖς περὶ αὐτῶν δεδιέναι φάσκοντες ἁλῶναι <br class="lb"/>
                        <span class="milestone">20</span>τοῖς αὐτοῖς νοσήμασιν, οἷς ἔμπροσθεν
                        ἑάλωσαν ἐπὶ προηγησαμένοις ὁμοίοις συμπτώμασι, <br class="lb"/>κἄπειτα φθάσαντες ἢ διὰ
                        καθάρσεώς τινος ἢ δι’ αἵματος ἀφαιρέσεως ἐκφυγεῖν <br class="lb"/>τὴν προσδοκηθεῖσαν
                        νόσον ἑτοιμότερον ἐπὶ τὴν αὐτὴν ἀφικνοῦνται βοήθειαν, ὅταν <br class="lb"/>αἴσθωνταί
                        τινος ὁμοίου συμπτώματος ὕστερόν ποτε συμπεσόντος αὐτοῖς. ἔνιοι δὲ καὶ
                        <br class="lb"/>πρὶν αἰσθέσθαι τὴν προθεσμίαν ὑφορώμενοι τοῦ χρόνου, καθ’ ὃν ἐν
                        ὡρισμένῃ περιόδῳ <br class="lb"/>
                        <span class="milestone">25</span>τῶν τοιούτων ἔπαθόν τι, κενοῦσθαι φθάνουσιν
                        ὀνομάζουσί τε τὴν προφυλακτικὴν κένωσιν <br class="lb"/>ἐν ἔθει γεγονέναι σφίσιν
                        οὐδεμίαν ὑπαλλαγὴν τοῦ σώματος ἐκ τῶν τοιούτων κενώσεων <br class="lb"/>λαμβάνοντος,
                        ὁποίαν ἐδείχθη λαμβάνον ἐπὶ τοῖς προειρημένοις, ἀλλ’ ὑπὸ τῆς 
<a class="pb" href="#pb19" id="pb19">[p. 19]</a>

                        αὐτῆς αἰτίας ταὐτὰ πάσχοντος. ἐὰν οὖν ὑπαλλάξωσι τὴν δίαιταν ἐλάττοσι μὲν
                        ἐδέσμασι <br class="lb"/>χρώμενοι, προστιθέντες δέ <span class="milestone">131</span>
                        τι τοῖς γυμνασίοις, ἄνοσοι διατελοῦσιν ἐκ τῆς τῶν ἐθῶν <br class="lb"/>ὑπαλλαγῆς
                        ὠφεληθέντες, οὐχ ὥσπερ οἱ πρόσθεν εἰρημένοι βλαβέντες· οὐ γὰρ ἔθους
                        <br class="lb"/>λόγῳ διὰ τῶν κενώσεων ὠφελεῖσθαι συνέβαινεν αὐτοῖς ἀλλ’ ἐπὶ μοχθηρᾷ
                        διαίτῃ κακοχυμίαν <br class="lb"/>τε καὶ πλῆθος ἀθροίζουσιν. </p>
                </section>
              </section>
            </section>
          </article>
        </div>
      </div>
      <aside id="aside">
        <nav>
          <header>
            <a href="#index"><span class="persName">Galen</span>. <span class="docDate"> (2016)</span><br/>De consuetudinibus</a>
          </header>
          <ul class="tree">
            <li>
              <a href="#body-1">De consuetudinibus</a>
            </li>
          </ul>
        </nav>
      </aside>
    </div>
    <script type="text/javascript" charset="utf-8" src="http://oeuvres.github.io/Teinte/Tree.js">//</script>
  </body>
</html>
