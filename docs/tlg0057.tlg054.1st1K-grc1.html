<!DOCTYPE html>
<html xmlns="http://www.w3.org/1999/xhtml" lang="grc">
  <head>
    <meta charset="UTF-8"/>
    <meta name="modified" content="2020-09-28T00:48:19"/>
    <link rel="stylesheet" type="text/css" href="https://oeuvres.github.io/Teinte/layout.css"/>
    <link rel="stylesheet" type="text/css" href="https://oeuvres.github.io/Teinte/teinte.css"/>
  </head>
  <body class="tlg054">
    <div id="center">
      <div id="main">
        <div id="article">
          <div class="fileDesc">
            <div class="titleStmt">
              <p class="author">Galen</p>
              <h1>
                <a href="tlg0057.tlg054.1st1K-grc1.xml">De tumoribus praeter naturam</a>
              </h1>
              <div class="editor"><span class="label">Édition de </span>Karl Gottlob Kühn</div>
              <div class="funder"><span class="label">Financement : </span>Andrew W. Mellon Foundation</div>
              <span class="resp">Mark Schiefsky, Harvard UniversityGregory R. Crane, Universität LeipzigUwe Vagelpohl, University of Warwick (Published original versions of the electronic texts)</span>
              <span class="resp"> (Keyboarding)</span>
              <span class="resp">Gregory R. Crane (Editor-in-Chief, Perseus Digital Library)</span>
              <span class="resp">Matt Munson (Project Manager (University of Leipzig))</span>
              <span class="resp">Annette Geßner (Project Assistant (University of Leipzig))</span>
              <span class="resp">Thibault Clérice (Lead Developer (University of Leipzig))</span>
              <span class="resp">Bruce Robertson (Technical Advisor)</span>
              <div class="date">
                <span class="date">2016</span>
              </div>
            </div>
            <div class="publicationStmt">
              <div class="idno"><span class="idno">tlg0057.tlg054.1st1K-grc1.xml</span>.</div>
              <div class="imprint"><span class="publisher">University of Leipzig</span>, <span class="date">2016</span>, <a href="https://creativecommons.org/licenses/by-sa/4.0/">license cc</a>.</div>
            </div>
            <div class="sourceDesc">
              <span class="biblStruct">
                <span class="monogr"><cite class="title">Claudii Galeni Opera Omnia</cite>. <span class="author">Galen</span>. <span class="editor">Karl Gottlob Kühn</span>. <span class="imprint"><span class="publisher">Cnobloch</span>, <span class="pubPlace">Lipsiae</span> : <span class="biblScope">7</span>, <span class="biblScope">705-732</span>, <span class="date">1824</span></span>. </span>
                <a href="https://catalog.hathitrust.org/Record/009723957">HathiTrust</a>
              </span>
            </div>
          </div>
          <article id="index" class="text">
            <section class="body" id="body">
              <section id="body-1" class="div edition grc level2" lang="grc">
                <a class="pb" href="#pb705" id="pb705">[p. 705]</a>
                <section id="body-1-1" class="div textpart chapter level3">
                  <h3 class="head textpart">ΓΑΛΗΝΟΥ ΠΕΡΙ ΤΩΝ ΠΑΡΑ ΦΥΣΙΝ <br class="lb"/>ΟΓΚΩΝ ΒΙΒΛΙΟΝ.<a class="bookmark" href="#body-1-1"> §</a></h3>
                  <p class="p autofirst">Ἕν τι τῶν συμβεβηκότων τοῖς σώμασιν <br class="lb"/>ὑπάρχει τὸ δηλούμενον πρᾶγμα πρὸς τῆς ὄγκου
						φωνῆς. τὴν <br class="lb"/>γὰρ εἰς μῆκος καὶ πλάτος καὶ βάθος διάστασιν οὕτως ὀνομάζουσιν
						<br class="lb"/>Ἕλληνες. ἔστι δ’ ὅτε καὶ τὴν ὑπὲρ τὸ κατὰ φύσιν <br class="lb"/>αὔξησιν ὄγκον καλοῦσιν, ὅπερ
						οὐ τοῖς νοσοῦσι μόνον <br class="lb"/>καθ’ ὁτιοῦν μόριον, ἀλλὰ καὶ τοῖς ὑγιαίνουσιν ὑπάρχει.
						<br class="lb"/>καὶ γὰρ καὶ οἱ παχεῖς ηὔξηνται μὲν ὑπὲρ τὸ κατὰ φύσιν εἰς <br class="lb"/>βάθος καὶ πλάτος, οὐ
						μὴν ἤδη γέ πω παρὰ φύσιν ἔχουσιν. 
<a class="pb" href="#pb706" id="pb706">[p. 706]</a>
 ὡς γὰρ πολλάκις εἴρηται, τρίτη τίς ἐστι
						κατάστασις ἡ τῶν <br class="lb"/>οὐ φύσει διακειμένων σωμάτων, ἐν μέσῳ πως ὑπάρχουσα <br class="lb"/>τῶν κατὰ
						φύσιν τε καὶ παρὰ φύσιν ἐχόντων. ὁ μὲν οὖν παχὺς <br class="lb"/>ἢ ἰσχνὸς οὐ παρὰ φύσιν, ἀλλ’ ἁπλῶς
						μόνον ὁ μὲν ὑπὲρ <br class="lb"/>τὸ κατὰ φύσιν, ὁ δὲ ἐνδεέστερον ἔχει τοῦ κατὰ φύσιν, οὐ <br class="lb"/>φύσει
						δὲ ἑκάτερος. ὁ δὲ ἐξ ὑδέρου τὸν ὄγκον ἐπικτησάμενος, <br class="lb"/>ἢ ἐκ φθόης τὴν λεπτότητα, παρὰ
						φύσιν ἄμφω διάκεινται. <br class="lb"/>πρόκειται δὲ ἡμῖν ἐν τῷ νῦν ἐνεστῶτι λόγῳ σκέψασθαι περὶ
						<br class="lb"/>τῶν παρὰ φύσιν ὄγκων, ὅλον τε καταλαμβανόντων τὸ σῶμα, <br class="lb"/>καὶ μόριον ὁτιοῦν
						αὐτοῦ, τοσοῦτον ἐπιδιορισαμένοις, ὡς τῶν <br class="lb"/>οὐ φύσει διαθέσεων αἱ ὑπερβολαὶ παρὰ φύσιν
						εἰσίν. ὅρος δὲ <br class="lb"/>τῆς ὑπερβολῆς ἐστιν αὐτῶν ἡ βλάβη τῆς ἐνεργείας. ἀλλὰ <br class="lb"/>περὶ μὲν
						τούτων τῶν ὄγκων οὐ δεῖ μακροτέρου λόγου. γινώσκεται <br class="lb"/>γὰρ ὑπὸ πάντων ἀνθρώπων, οὐ
						μόνον τῶν ἰατρῶν, <br class="lb"/>σαρκὸς καὶ πιμελῆς ἀμετρία τὴν γένεσιν αὐτῶν ἐργαζομένη·
						<br class="lb"/>τοὺς δ’ ἄλλους ὄγκους, ὅσοι κατὰ τὴν διάθεσιν αὐτῶν τῶν 
<a class="pb" href="#pb707" id="pb707">[p. 707]</a>
 σωμάτων, οὐ
						μόνον τὴν ποσότητα πρώτην, τοῦ κατὰ φύσιν <br class="lb"/>ἐξεστήκασιν, ἤδη σκοπῶμεν, ἀπὸ φλεγμονῆς
						ἀρξάμενοι. </p>
                </section>
                <section id="body-1-2" class="div textpart chapter level3">
                  <p class="p autofirst"><span class="milestone">313</span>Λέγεσθαι δὲ εἴθισται τοῖς Ἕλλησι <br class="lb"/>τοὔνομα τοῦτο
						κατὰ τῶν ἐν ὄγκῳ μείζονι μορίων <br class="lb"/>σαρκωδῶν, ἅμα τάσει καὶ ἀντιτυπίᾳ καὶ ὀδύνῃ
						σφυγματώδει <br class="lb"/>καὶ θερμῇ καὶ μετ’ ἐρυθήματος· ἥτις δ’ ἐστὶν ἡ <br class="lb"/>αἰτία, δι’ ἣν ταῦτα
						ἐγένετο τὰ συμπτώματα, μὴ ὅτι τοῖς <br class="lb"/>πολλοῖς, ἀλλ’ οὐδ’ αὐτοῖς τοῖς ἰατροῖς ἔγνωσται
						πᾶσιν. <br class="lb"/>οὐδὲ γὰρ ὁδῷ τινι ποιοῦνται τὴν ζήτησιν οἱ πλείους αὐτῶν, <br class="lb"/>ἀλλὰ τὸ δόξαν
						αὐτοῖς ἁπλῶς ἀποφαίνονται. γίγνοιτο δ’ ἂν <br class="lb"/>ἡ σκέψις, εἴπερ τις ὁδῷ προέρχοιτο,
						τοιαδί. μείζων ὄγκος <br class="lb"/>οὐκ ἄν ποτε γένοιτο περὶ σῶμα οὐδὲν ἄνευ τοῦ τὴν οὐσίαν
						<br class="lb"/>αὐτοῦ δυοῖν τούτων παθεῖν θάτερον, ἢ ὑπὸ θερμότητος πολλῆς <br class="lb"/>οἷον περιζέσασαν
						χυθῆναι, ἢ ἔξωθέν τινα νεωτέραν <br class="lb"/>οὐσίαν ἐπικτήσασθαι. χεομένη μὲν γὰρ πνευματοῦται
						καὶ <br class="lb"/>ψυχθεῖσά γε αὕτη τὸν ἀρχαῖον ὄγκον ἀνακτᾶται ῥᾳδίως. <br class="lb"/>οὔτε δὲ πνεῦμα
						περιεχόμενον ἐν τοῖς φλεγμαίνουσιν ὁρᾶται, <br class="lb"/>καθάπερ ἐν ἄλλοις ὄγκοις πολλοῖς, καὶ
						ψυχόμενα πρὸς τὴν 
<a class="pb" href="#pb708" id="pb708">[p. 708]</a>
 ἐξ ἀρχῆς κατάστασιν οὔτ’ εὐθὺς οὔτ’ ἐξ ἅπαντος
						ἐπανέρχεται. <br class="lb"/>ὅτι δ’ οὐ περιέχεται πνεῦμα, δῆλον ἐκ τῆς τομῆς. <br class="lb"/>φαίνεται γὰρ εἰ
						τμηθείη τὸ φλεγμαῖνον, αἷμα μὲν ἐκχεόμενον <br class="lb"/>πάμπολυ καὶ τὸ χωρίον ὅλον ἐναργῶς
						αἵματος μεστὸν, ὥσπερ <br class="lb"/>οἱ διάβροχοι σπόγχοι, πνεῦμα δὲ οὔτ’ εὐθὺς ἐκπῖπτον οὔτ’
						<br class="lb"/>αὖθις. ἀλλὰ καὶ ἡ χροιὰ μόνη τοῦ αἵματος οἰκεία τε ἅμα <br class="lb"/>καὶ ἀχώριστος. οὐδὲ γὰρ
						ἄλλο τῶν ἐν τῷ σώματι μορίων <br class="lb"/>ἢ χυμῶν ἐρυθρὸν, πλὴν σαρκός τε καὶ αἵματος. ἀλλ’ οὔτε
						<br class="lb"/>πολυσαρκία ἐστὶ τὸ πάθημα τῆς φλεγμονῆς, καὶ εἴπερ συσταίη <br class="lb"/>ποτὲ πολυσαρκία
						κατὰ τὸ σῶμα μόνη, χωρὶς αἵματος πλήθους, <br class="lb"/>ὁ μὲν ὄγκος μείζων γίνεται τοῦ κατὰ
						φύσιν, ἡ χροιὰ <br class="lb"/>δὲ ἐν ὅροις ὑγιεινοῖς διαμένει, μηδὲν τῆς ἀρχαίας ἐξαλλάττουσα
						<br class="lb"/>φύσεως. οὐδενὶ γὰρ αὐξανομένῳ κατὰ τὴν οὐσίαν <br class="lb"/>ἐπιτείνεται τὸ πρόσθεν χρῶμα.
						οὕτω γὰρ ἂν ἥ τε χιὼν ἐγίνετο <br class="lb"/>λευκοτέρα καὶ ἡ πίττα μελαντέρα καὶ ὁ χρυσὸς
						ξανθότερος. <br class="lb"/>ἕτερον οὖν ἐστι προφανῶς αὔξησις οὐσίας ἀλλοιώσεως. <br class="lb"/>αὐξάνεται μὲν
						γὰρ κατὰ τὸ ποσὸν, ἀλλοιοῦται δὲ <br class="lb"/>κατὰ τὸ ποιόν. ἔστι δέ που καὶ τὸ χρῶμα ποιᾶς
						οὐσίας, οὐ 
<a class="pb" href="#pb709" id="pb709">[p. 709]</a>
 ποσῆς γνώρισμα. διὰ ταῦτα μὲν οὖν πολυσαρκία ἕτερον
						<br class="lb"/>φλεγμονῆς, δι’ αὐτὰ δὲ ταῦτα πλεονάζειν ἄν τις ἐν αὐτῇ τὸν <br class="lb"/>τοῦ αἵματος
						ὑπολάβοι χυμόν. ἀλλὰ καὶ μεθ’ ἑλκῶν ἐνίοτε <br class="lb"/>μέγισται γίνονται φλεγμοναὶ, καὶ
						φαίνεταί τις ἐκρέων ἰχὼρ <br class="lb"/>ὑδατώδης λεπτὸς, αἱματώδους φαινομένου τοῦ πέριξ χωρίου.
						<br class="lb"/>ἀναγκαῖον οὖν ἐν τῷδε τὴν πύκνωσιν τῆς σαρκὸς, ἣν ἐν τοῖς <br class="lb"/>κατὰ τὸ τραῦμα
						πέρασιν ἑαυτῇ ἐπεκτήσατο, συμμετρίας εἰς <br class="lb"/>τοσοῦτον ἥκειν, ὡς διεκπίπτειν
						ἐπιτρέπουσαν τοῖς <span class="milestone">354</span>ἰχῶρσιν, <br class="lb"/>ἐναποστέγειν δ’ ἔνδον
						ἑαυτῆς τὸ αἷμα. καὶ μὴν ὅσον <br class="lb"/>αἵματος ἰχὼρ λεπτομερέστερός ἐστι, τοσοῦτον ἢ καὶ
						πλέον <br class="lb"/>ἔτι παχυμερέστερος ὑπάρχει πνεύματος. ὥστε εἴπερ ἡ κατὰ <br class="lb"/>τὸ τραῦμα σὰρξ
						ἐπιτρέπει ἐκπίπτειν τοῖς ἰχῶρσιν, ἐπέτρεπεν <br class="lb"/>ἂν δήπου τῷ πνεύματι. κενωθέντος δὲ
						ἅπαξ αὐτοῦ, καθίστατο <br class="lb"/>ἂν εὐθέως καὶ ὁ τῆς φλεγμονῆς ὄγκος. ἀμέλει καὶ φαίνεται
						<br class="lb"/>γιγνόμενον οὕτως ἐν οἷς ἂν μορίοις ὄντως ἀθροισθῇ τὸ <br class="lb"/>πνεῦμα. τμηθέντων γὰρ
						αὐτῶν αὐτίκα συστέλλεται πᾶς <br class="lb"/>ὄγκος. ἀλλὰ καὶ ἡ γένεσις αὐτῆς τῆς ἐπὶ τραύμασι
						γενομένης <br class="lb"/>φλεγμονῆς μαρτυρεῖ. ἐν ἀρχῇ μὲν γὰρ ἔτι νεοτρώτων <br class="lb"/>ὄντων ἐκπίπτει
							<span class="milestone">314</span>πλῆθος αἵματος· ἴσχεται δ’ ﻿
<a class="pb" href="#pb710" id="pb710">[p. 710]</a>
 αὖθις
						ἤτοι ψυξάντων ἡμῶν, ἢ αὐτομάτως ὑπὸ τοῦ περιέχοντος <br class="lb"/>ψυχθέν. ἀλλὰ καὶ πιλησάντων
						ἡμῶν ταῖς χερσὶν ἢ ἐπιδησάντων, <br class="lb"/>ἴσχεται κωλυόμενον ἐκρεῖν. εἶτ’ ἐν τοῖς στόμασι
						<br class="lb"/>τῶν διῃρημένων ἀγγείων ἰσχόμενόν τε καὶ φραττόμενον πιλοῦταί <br class="lb"/>τε καὶ πήγνυται,
						παραπλήσιόν τι πάσχον θρόμβῳ, <br class="lb"/>πλὴν ὅτι θρόμβος μὲν ἀθρόα τοῦ αἵματός ἐστι πῆξις
						αἰσθητὴ, <br class="lb"/>τὸ δ’ ἐπὶ τῶν ἑλκῶν γιγνόμενον οὐκέτ’ ἀθρόως, ἀλλὰ κατὰ <br class="lb"/>σμικρὰ καὶ
						πολλὰ πέρατα τῶν διῃρημένων ἀγγείων ἵστησι <br class="lb"/>καὶ παχύνει τὸ αἷμα. ὅταν οὖν ἅμα μὲν
						τοῦτο παχύτερον, <br class="lb"/>ἅμα δὲ τῶν ἀγγείων τὸ πέρας γένηται στενότερον, ἴσχεται <br class="lb"/>μὲν
						ἤδη τὸ αἷμα, διεκπίπτουσι δὲ ἰχῶρες. ταῦτα πάντα <br class="lb"/>τεκμήρια μέγιστα τοῦ πληθύνειν ἐν
						τοῖς φλεγμαίνουσι μορίοις <br class="lb"/>τὸ αἷμα. θερμότερον μὲν οὖν ἐστι τοῦ κατὰ φύσιν ἐν τοῖς
						<br class="lb"/>οὕτω διακειμένοις, οὐ μὴν τοσοῦτον θερμότερον, ὡς μόνῃ <br class="lb"/>τῇ χύσει τηλικοῦτον
						ἐργάσασθαι τὸν ὄγκον. πολλὰ δ’ ἂν εἴη <br class="lb"/>σοι καὶ τὰ τοῦδε τεκμήρια. πρῶτον μὲν οἱ
						διακαέστατοι τῶν <br class="lb"/>πυρετῶν· ὅσον γὰρ ἐπὶ τούτων ἡ θερμασία σφοδροτέρα τῆς <br class="lb"/>κατὰ
						τὰ φλεγμαίνοντα μόριά ἐστι, τοσοῦτον τὸν ὄγκον ἐχρῆν 
<a class="pb" href="#pb711" id="pb711">[p. 711]</a>
 εἶναι μείζονα.
						δεύτερον δὲ τεκμήριον ἐκ τῆς τοῦ αἵματος οὐσίας· <br class="lb"/>οὐ γὰρ ὥσπερ πίττα καὶ ῥητίνη καὶ
						κηρὸς ὑπὸ ψύξεως <br class="lb"/>πέπηγεν, ἀλλ’ ἔστιν ἀεί τε καὶ φύσει θερμότερον. ἐκείνοις <br class="lb"/>μὲν
						οὖν θερμαινομένοις εἰς τοὐναντίον ἡ μετάστασις· αἵματι <br class="lb"/>δὲ κατὰ φύσιν ὑπάρχοντι
						θερμῷ γένοιτο μὲν ὀλίγῳ τινὶ <br class="lb"/>ὁ μείζων ὄγκος, οὐ μὴν ἐπὶ τοσοῦτον, ὅσον ἐξαίρουσιν
						αἱ <br class="lb"/>φλεγμοναὶ τὰ πάσχοντα μόρια. καίτοι γε πίττα καὶ ῥητίνη <br class="lb"/>καὶ κηρὸς, εἰς
						τοσαύτην ἀφικνούμενα θερμασίαν, εἰς ὅσην <br class="lb"/>ἥκει τὰ φλεγμαίνοντα, βραχὺ τοῦ ἐξ ἀρχῆς
						ἐπαύξεται. καί <br class="lb"/>σοι καὶ τοῦτό ἐστι τεκμήριον ἕτερον ἐπὶ τοῖς εἰρημένοις οὐ
						<br class="lb"/>σμικρὸν τοῦ τὸν ὄγκον τῶν φλεγμαινόντων μορίων μὴ διὰ <br class="lb"/>μόνην γίνεσθαι τὴν
						χύσιν. ὀλίγη μὲν γάρ ἐστιν ἡ κατὰ θερμασίαν <br class="lb"/>ἀλλοίωσις τοῦ αἵματος, οὐκ ὀλίγῳ δὲ
						μείζων ὁ ὄγκος. <br class="lb"/>ἱκανὸν δὲ τεκμήριον ἔστω σοι καὶ αὐτὸ τὸ φαινόμενον. οὐ <br class="lb"/>γὰρ
						ὥσπερ ἡ ῥητίνη καὶ ἡ πίττα καὶ ὁ κηρὸς θερμαινόμενα <br class="lb"/>σφοδρότερον ἐπιπλεῖστον ἥκουσι
						χύσεως, οὕτω καὶ τὸ αἷμα· <br class="lb"/>φυλάττει δὲ, κᾂν ἐπὶ πυρὸς ἕψηται, τὸν ἔμπροσθεν ὄγκον,
						<br class="lb"/>ἢ οὐδ’ ὅλως ἢ παντάπασιν ἐλάχιστον εἰς μέγεθος ἐξαιρόμενον. 
<a class="pb" href="#pb712" id="pb712">[p. 712]</a>
 εἴρηται
						δέ μοι καὶ πρόσθεν, ὅτι ψυχομέναις ταῖς φλεγμοναῖς <br class="lb"/>οὐκ ἀεὶ καθίστασθαι συμβαίνει.
						τὴν γὰρ ἀκμάζουσάν τε καὶ <br class="lb"/>μεγάλην, ἐφ’ ἧς ἐσφήνωται τὸ ῥεῦμα, κᾂν ἐπὶ πλέον ψύξῃς,
						<br class="lb"/>οὐ καθαιρήσεις τὸν ὄγκον, ἀλλὰ πελιδνὸν ἐργάσῃ τὸ μέρος <br class="lb"/>καὶ ψυχρὸν, εἰς
						σκίῤῥον τε μεταστήσεις τὸ πάθος. εὐκολώτατα <br class="lb"/>δὲ πρὶν μὲν σφηνωθῆναι τὸ ῥεῦμα τοῖς
						ψύχουσί τε καὶ <br class="lb"/>στύφουσιν ἀναστέλλεται, καὶ μάλισθ’ ὅταν ὀλίγον ᾖ· δυσλύτως <br class="lb"/>δὲ
						ἔμπροσθεν ἐμπλασθὲν, ὑπὸ μὲν τῶν στυφόντων καὶ ψυχόντων <br class="lb"/>οὐδὲν ὀνίναται, κενωθῆναι
						δὲ δεῖται. ἐξεύρηται τοιγαροῦν <br class="lb"/>τηνικαῦτα τοῖς ἰατροῖς οὐ μόνον τοῖς θερμαίνουσι
						διαφορεῖν, <br class="lb"/>ἀλλὰ καὶ αὐτοῦ τι τοῦ αἵματος αἰσθητῶς ἐκκενοῦν, ἀμυχὰς <br class="lb"/>εἰς τὸ
						δέρμα ποιούντων. πάντα ταῦτα οὖν μεγάλα γνωρίσματα <br class="lb"/>τοῦ πεπληρῶσθαι τὸ φλεγμαῖνον
						αἱματώδους χυμοῦ. <br class="lb"/>θερμὸν δὲ ἀμέτρως οὐκ εὐθὺς ἐξ ἀρχῆς, ἀλλ’ ἐν τῷ χρόνῳ γίνεται,
						<br class="lb"/>διὰ τὴν ἔμφραξιν ἁπάντων τῶν πόρων ἰσχομένης τῆς <br class="lb"/>ἀρχαίας ἀναπνοῆς. ἀναγκαῖον
						οὖν δήπου καὶ σήπεσθαι <br class="lb"/>χρονίζοντι τῷ αἵματι. πάντα γὰρ ὅσα θερμὰ καὶ ὑγρὰ σώματα,
						<br class="lb"/>κατὰ θερμὸν ἀθροιζόμενα τόπον ἑτοίμως σήπεται, 
<a class="pb" href="#pb713" id="pb713">[p. 713]</a>
 μήτε κενούμενα μήτε
						ἐμψυχόμενα, <span class="milestone">315</span>ὥστε καὶ ἡ ἐκ τῆς <br class="lb"/>σηπεδόνος αὐτοῦ
						προέρχεται θερμότης, ἐφ’ ᾗ πρόσθεν εἶχεν. <br class="lb"/>ὅτι μὲν οὖν ἐν τοῖς ἀγγείοις αἷμα πλεῖον
						ἤθροισται κατὰ τὰ <br class="lb"/>φλεγμαίνοντα μόρια, τοῖς ὄγκοις αὐτῶν τεκμαρτέον, οὐχ <br class="lb"/>ἥκιστα
						δὲ καὶ τῷ φαίνεσθαι φλέβας ἐν αὐτοῖς ἀοράτους ἔμπροσθεν <br class="lb"/>οὔσας ὑπὸ σμικρότητος, οὐ
						γεννηθείσας δήπου κατὰ <br class="lb"/>τὴν φλεγμονὴν, ἀλλ’ ἐκ τοῦ πληρωθῆναι τοῦ αἵματος εἰς
						μέγεθος <br class="lb"/>ἀρθείσας τοσοῦτον, ὡς αἰσθητὰς γενέσθαι. μάλιστα <br class="lb"/>δὲ ἐν ὀφθαλμοῖς
						φαίνεται τοῦτο συμπῖπτον καὶ πόσθῃ καὶ <br class="lb"/>τιτθοῖς. ὅτι δὲ καὶ ἡ σύμπασα φαίνεται σὰρξ,
						ἧς ἤδη καὶ <br class="lb"/>μάλιστα πάθος ἐστὶν ἡ φλεγμονὴ, πληροῦσθαι ῥεύματος αἱματώδους, <br class="lb"/>ἥ
						τε χροιὰ καὶ ὁ ὄγκος αὐτὸς ἐνδείκνυται. διὰ <br class="lb"/>τοῦτο δὲ καὶ ὑγρὰ πᾶσα καὶ διάβροχος
						ὥσπερ ἔριον καὶ <br class="lb"/>σπόγγος φαίνεται, καὶ τούτῳ μαρτυροῦσι καὶ οἱ ἐκρέοντες
						<br class="lb"/>ἰχῶρες, ἐπειδὰν ἔχῃ στόμιον ἡ φλεγμονή. εἰκότως δὲ, οἶμαι, <br class="lb"/>καὶ τὸ δέρμα σὺν
						τοῖς ὄγκοις τῶν ὑποκειμένων ἐξαίρεται καὶ <br class="lb"/>περιτείνεται, καὶ τῷ χρόνῳ δὲ δέχεται καὶ
						αὐτὸ τοῦ ῥεύματος, <br class="lb"/>ὥσπερ καὶ οἱ τῶν ἀγγείων χιτῶνες. οὕτω δὲ καὶ οἱ 
<a class="pb" href="#pb714" id="pb714">[p. 714]</a>

						ὑμένες οἱ κατὰ τὸ φλεγμαῖνον μέρος, ἔτι δὲ καὶ τὰ νεῦρα <br class="lb"/>καὶ οἱ τένοντες ἀπολαύουσιν
						ἐν τῷ χρόνῳ τῆς φλεγμονῆς, <br class="lb"/>ἐνίοτε μέν τοι τρωθέντων αὐτῶν ἢ καὶ ἄλλως παθόντων,
						<br class="lb"/>ἐξ αὐτῶν ἐκείνων πρῶτον ἄρχεται τὸ κακόν. ὅλως δὲ οὐδὲν <br class="lb"/>τῷ φλεγμαίνοντι μορίῳ
						κατὰ φύσιν ἔχον ἀκριβῶς διαμένει <br class="lb"/>χρονιζούσης τῆς φλεγμονῆς, ἀλλὰ συναπολαύει τῇ
						<br class="lb"/>σαρκὶ πάντα τοῦ ῥεύματος, ὥστ’ ἐνίοτε καὶ τῶν ὀστῶν <br class="lb"/>ἅπτεται, ἐν γοῦν τῷ κατὰ
						φύσιν ἔχειν χαλαρόν τέ <br class="lb"/>πασχόντων. ἐν γοῦν τῷ κατὰ φύσιν ἔχειν χαλαρόν τέ <br class="lb"/>ἐστι
						τὸ δέρμα τοῖς γε μὴ παχέσιν, ἥ τ’ ἐν τῷ μεταξὺ χώρα <br class="lb"/>κενὴ, καθ’ ἧς ἐπιπέπτωκεν·
						ὡσαύτως δὲ καὶ αἱ κατὰ τὴν <br class="lb"/>σάρκα χῶραι, περὶ ὧν ἐπὶ πλέον ἐν ταῖς ἀνατομικαῖς
						ἐγχειρήσεσι <br class="lb"/>λέλεκται, κεναὶ πᾶσαι τυγχάνουσιν οὖσαι, καὶ μάλιστά <br class="lb"/>γε αἱ περὶ
						τὰς ἀρτηρίας ἐν κύκλῳ ταῖς διαστολαῖς <br class="lb"/>αὐτῶν ἀνακείμεναι· κατὰ δὲ τὰς φλεγμονὰς
						ἅπασαι πληροῦνται <br class="lb"/>τοῦ αἵματος, ἐκ μὲν τῶν ἀγγείων διιδρουμένου <br class="lb"/>κατὰ τοὺς
						χιτῶνας αὐτῶν, ἐν παντὶ δὲ μορίῳ τῆς σαρκὸς <br class="lb"/>ἀναμιγνυμένου δροσοειδῶς. </p>
                </section>
                <a class="pb" href="#pb715" id="pb715">[p. 715]</a>
                <section id="body-1-3" class="div textpart chapter level3">
                  <p class="p autofirst">Ὅταν δὲ ἐν τῷ χρόνῳ κρατήσῃ μὲν ἡ φύσις, <br class="lb"/>πεφθῇ δὲ σύμπαν τὸ ῥεῦμα, καὶ γένηται
						πύον, ἐκτὸς ὠθεῖται <br class="lb"/>τῆς σαρκὸς, ὑπὸ τῆς ἐν αὐτῇ δυνάμεως ἀποκριτικῆς τῶν
						<br class="lb"/>ἀλλοτρίων. ἔνθα μὲν οὖν ἤτοι πόρος ἐστὶ φυσικὸς ἀξιόλογος, <br class="lb"/>οἷον ὀχετός τις
						ἐκροῆς περιττωμάτων παρεσκευασμένος, <br class="lb"/>ἢ αὐτὸ τὸ χωρίον ἐνταῦθα ἀραιὸν, τοῦ πύου τὸ
						μέν τι διαπνεῖται, <br class="lb"/>τὸ δὲ αἰσθητῶς ἐκρεῖ· ἔνθα δὲ περίκειται τὸ δέρμα <br class="lb"/>πυκνὸν
						καὶ σκληρὸν, οἷον τὸ ἔξωθεν ἡμῶν ἐστιν, ἴσχεται <br class="lb"/>ἐνταῦθα τὸ πύον, ἀφίστησί τε τῆς
						ὑποκειμένης αὐτῷ σαρκὸς, <br class="lb"/>εἶτα καὶ διαβιβρώσκει τῇ δριμύτητι καὶ διεξέρχεται πρὸς
						τοὐκτὸς, <br class="lb"/>εἰ μή τις φθάσῃ σχάσας αὐτό. κρατηθείσης δὲ τῆς φύσεως <br class="lb"/>ὑπὸ τοῦ
						ῥεύματος, οὐκέτι εἰς πύον, ἀλλ’ εἰς <span class="milestone">355</span>ἀλλόκοτόν
						<br class="lb"/>τινα μεταβολὴν ἄλλοτε ἀλλοίαν ἀφικνεῖται τὸ αἷμα. <br class="lb"/>καλεῖται δὲ κοινῇ μὲν
						σύμπαντα τὰ τοιαῦτα πρὸς τῶν πλείστων <br class="lb"/>ἰατρῶν ἀποστήματα, καὶ μάλισθ’ ὅσα διὰ βάθους
						ἔνδον <br class="lb"/>ἐστίν· ἔνιοι δὲ οὐχ ἅπαντα προσαγορεύειν οὕτω δικαιοῦσιν, <br class="lb"/>ἀλλ’ ἐκεῖνα
						μόνον, ὅσα τὴν ἀλλοίωσιν εἰς διαφθορὰν ἑτέραν <br class="lb"/>τινὰ, οὐκ εἰς τὸ συνηθές τε καὶ
						χρηστὸν ἴσχει πύον. ὡς τά γε 
<a class="pb" href="#pb716" id="pb716">[p. 716]</a>
 ἐκπυΐσκοντα ἅπαντα <span class="milestone">316</span>τινὲς μὲν ἐμπυήματα προσαγορεύουσιν, <br class="lb"/>ἔνιοι δὲ διαπυήματα, καθάπερ καὶ
						αὐτὸ ἐκπυΐσκειν, <br class="lb"/>καὶ διαπυΐσκειν· ἔνιοι δὲ οὐχ οὕτως, ἀλλ’ ὅταν ἐν σπλάγχνῳ
						<br class="lb"/>γένηταί τι τοιοῦτον, ἐκεῖνο μόνον ἐμπύημα προσαγορεύουσι, <br class="lb"/>καὶ τοὺς οὕτω
						πάσχοντας ἐμπύους· ἄλλοι δ’ αὖ τινες ἰατροὶ <br class="lb"/>μόνους ἐκείνους ὀνομάζειν ἐμπύους
						δικαιοῦσιν, οἷς ἤθροισται <br class="lb"/>πύον ἐν τῇ μεταξὺ θώρακός τε καὶ πνεύμονος χώρᾳ. τῶν
						<br class="lb"/>μὲν οὖν ὀνομάτων, ὅπερ ἀεί μοι λέλεκται, φροντίζειν χρὴ τοσοῦτον, <br class="lb"/>ὡς
						ἑρμηνεύεσθαι σαφῶς τὸ δηλούμενον· αὐτὰ δὲ <br class="lb"/>τὰ πράγματα, περὶ ὧν ὁ λόγος, εὑρίσκειν
						οὕτως σπουδαστέον, <br class="lb"/>ὡς μηδὲν ἐξ αὐτῶν διαλάθοι. σύμπαντα γὰρ ταῦτα
						<br class="lb"/>παρασκευαστικὰ πρὸς τὴν θεραπευτικήν εἰσι μέθοδον, ἐν ᾗ <br class="lb"/>τὰς διαθέσεις, οὐ τὰς
						προσηγορίας αὐτῶν ἰώμεθα. τούτων <br class="lb"/>τοίνυν ἀεὶ μεμνημένους ἐπὶ τὰ λείποντα αὖθις τῶν
						πραγμάτων <br class="lb"/>ἰτέον. </p>
                </section>
                <section id="body-1-4" class="div textpart chapter level3">
                  <p class="p autofirst">Ὅταν ἀποδείρῃ τὰ σώματα τὸ πύον, ἀποστήσῃ <br class="lb"/>τε καὶ διαστήσῃ τῶν ὑποκειμένων τὰ
						περιέχοντα, κᾄπειτα <br class="lb"/>κενωθέντος αὐτοῦ καθ’ ὁντιναοῦν τρόπον, ἀδυνατήσει <br class="lb"/>τὰ
						διαστάντα τὴν ἀρχαίαν ἀπολαβεῖν κατάστασιν, ὀνομάζεται 
<a class="pb" href="#pb717" id="pb717">[p. 717]</a>
 τὸ πάθος κόλπος. εἰ
						δὲ μὴ ταχέως τις αὐτὸν θεραπεύσῃ, <br class="lb"/>τυλοῦται καὶ σκληρὸς γίνεται τῷ χρόνῳ, καὶ οὐχ
						οἷός τέ ἐστι <br class="lb"/>κολλᾶσθαι τοῖς ὑποκειμένοις αὐτῷ. προστέλλεται μέντοι ξηρανθεὶς
						<br class="lb"/>ὑπό τε φαρμάκων καὶ διαίτης, ὡς δοκεῖν ὑγιὲς ἀμέμπτως <br class="lb"/>ὑπάρχειν τὸ μόριον. εἰ
						μὲν δὴ διὰ παντὸς ἀκριβῶς τις <br class="lb"/>διαιτώμενος, ὑγιεινὸν ἀληθῶς ἔχει καὶ ἀπέριττον τὸ
						σῶμα, <br class="lb"/>προσεσταλμένος ὁ κόλπος μένει· περιττώματος δέ τινος ὑποτραφέντος, <br class="lb"/>αὖθις
						πληροῦται καὶ γίνεται πάλιν ὅ περ ἐξ ἀρχῆς <br class="lb"/>ἦν ἀπόστημα· καὶ αὖθίς γε, δεόντως
						ἰωμένων, ἐκκενοῦται <br class="lb"/>καὶ ξηραίνεται καὶ προστέλλεται, καὶ ἀεὶ πολὺ ῥᾴονα <br class="lb"/>ἅπαντ’
						αὐτῷ γίνεται ταῦτα τῶν ἐξ ἀρχῆς ἀποστάντων. οὔτε <br class="lb"/>γὰρ ὀδυνᾶται διασπώμενα τὰ μόρια,
						διέστηκε γὰρ ἤδη· καὶ <br class="lb"/>πληροῦται τάχιστα, ῥᾳδίως ὑποδεχομένου τοῦ κόλπου τὸ
						<br class="lb"/>ῥεῦμα· καὶ δὴ καὶ κενοῦται ταχέως, ὡδοποιημένων αὐτῷ τῶν <br class="lb"/>ἐκροῶν, ὡς ὅταν γε
						κολληθῶσιν αὐτὰ, πάλιν ὀδυνῶνται, <br class="lb"/>ῥηγνυμένου τοῦ ἀποστήματος. οὐ μόνον δὲ ἐκ
						φλεγμονῆς ἡ <br class="lb"/>γένεσις τοῖς ἀποστήμασιν, ἀλλὰ καὶ εὐθὺς ἐξ ἀρχῆς ἐνίοτε δι’ 
<a class="pb" href="#pb718" id="pb718">[p. 718]</a>
 ἄλλον χυμὸν ὁντιναοῦν ἀποδέροντα τῷ χρόνῳ καὶ ἀφιστάντα <br class="lb"/>τῶν ὑποκειμένων
						τὰ περιέχοντα. καὶ τοίνυν καὶ τμηθέντων, <br class="lb"/>παντοίαν ἰδέαν ὑγρῶν τε καὶ στερεῶν
						σωμάτων ἐντὸς ἔχοντα <br class="lb"/>φαίνεται. καὶ γὰρ βορβόρῳ, καὶ οὔρῳ, καὶ θρόμβῳ καὶ <br class="lb"/>χυλῷ
						μελιτώδει, καὶ μυξώδει, καὶ ὀστοῖς, καὶ λίθοις, καὶ <br class="lb"/>πώροις, ὄνυξί τε καὶ θριξὶν, ἐν
						ἀποστήμασιν εὑρίσκεται <br class="lb"/>παραπλήσια σώματα, καὶ μὴν καὶ ζῶα πολλάκις εὕρηνται,
						<br class="lb"/>σχεδὸν ἅπασι τοῖς ἐκ σηπεδόνος ἔχουσι τὴν γένεσιν <br class="lb"/>ὁμοιότατα. </p>
                </section>
                <section id="body-1-5" class="div textpart chapter level3">
                  <p class="p autofirst">Ἔστι δὲ καὶ ἡ σύριγξ ὀνομαζομένη στενὸς <br class="lb"/>καὶ προμήκης κόλπος, ὁμοίως τοῖς ἄλλοις
						κόλποις προστελλομένη <br class="lb"/>τε καὶ αὖθις ἀφισταμένη δι’ ἐπιῤῥοὴν περιττωμάτων, <br class="lb"/>ὥσπερ
							<span class="milestone">317</span>ἐκεῖνοι. ἀθερώματα δὲ καὶ στεατώματα καὶ
						<br class="lb"/>μελικηρίδας, ὅσα τε ἄλλα τοιαῦτα, τινὲς μὲν ἐν τοῖς ἀποστήμασι <br class="lb"/>τίθενται, τινὲς
						δὲ εἰς ἕτερον γένος. εὔδηλος δὲ καὶ ἡ <br class="lb"/>τούτων φύσις ἐκ τῶν ὀνομάτων. ἀθέρᾳ μὲν γάρ
						τι παραπλήσιον <br class="lb"/>ἐν τοῖς ἀθερώμασιν εὑρίσκεται· μέλιτι δὲ ἐν τοῖς μελικηρίσι·
						<br class="lb"/>στέατι δὲ ἐν τοῖς στεατώμασιν. ὡς τὸ πολὺ δὲ χιτών 
<a class="pb" href="#pb719" id="pb719">[p. 719]</a>
 τις ὑμενώδης
						ἅπαντα τὰ τοιαῦτα περιέχει. ταῦτά τε οὖν <br class="lb"/>ἅπαντα παρὰ φύσιν ὄγκοι, καὶ πρὸς τούτοις
						ἄνθρακες, καὶ <br class="lb"/>γάγγραιναι, καὶ ἕρπητες, ἐρυσιπέλατά τε καὶ σκίῤῥοι, καὶ
						<br class="lb"/>οἰδήματα, καὶ καρκῖνοι, καὶ πνευματώσεις, ὑπὲρ ὧν οὐδ’ <br class="lb"/>αὐτῶν ἀγνοεῖν χρὴ τὸν
						ἰατρὸν, ἀλλ’ ἀκριβῶς ἐπισκέπτεσθαι <br class="lb"/>τήν τε γένεσιν ἑκάστου καὶ τὴν οὐσίαν. </p>
                </section>
                <section id="body-1-6" class="div textpart chapter level3">
                  <p class="p autofirst">Αἱ μὲν δὴ γάγγραιναι καὶ οἱ ἄνθρακες, <br class="lb"/>ἐπειδὰν οἷον ζέσαν τὸ αἷμα ἐγγύς τε τῆς
						φλεγμονῆς διακαύσῃ <br class="lb"/>τὸ δέρμα. ταῦτ’ ἄρα καὶ σὺν ἐσχάρᾳ γίγνονται, καὶ φλύκταιναι
						<br class="lb"/>προηγοῦνται τοῦ ἕλκους, ὥσπερ ἐν τοῖς πυρικαύστοις, <br class="lb"/>ὀξύτατόν τε πυρετὸν
						ἐπιφέρουσι, καὶ κίνδυνον ὑπόγυιον ἀμφὶ <br class="lb"/>τῇ ζωῇ. μέλαινα δὲ τοὐπίπαν καὶ τεφρώδης ἡ
						ἐσχάρα φαίνεται <br class="lb"/>τοῦ τῶν ἀνθράκων ἕλκους, οὐ μὴν οὐδ’ ἡ χροιὰ τῆς <br class="lb"/>πέριξ
						φλεγμονῆς ὁμοίως ταῖς ἄλλαις ἐρυθρά ἐστιν, ἀλλ’ ἐπὶ <br class="lb"/>τὸ μελάντερον ῥέπει, τρόπον
						ἕτερον τῶν ἐκχυμωθέντων, ἢ <br class="lb"/>ὑπὸ κρύους καταψυχθέντων· οὐ σφοδρῶς γὰρ πελιδνὸς,
						<br class="lb"/>ὥσπερ ἐπ’ ἐκείνοις ὁ ὄγκος, ἀλλ’ ἔχει τι καὶ στίλβον, οἷον <br class="lb"/>ἡ ἄσφαλτός τε καὶ ἡ
						πίττα. τοιαύτη δέ ἐστι καὶ ἀκριβὴς ﻿
<a class="pb" href="#pb720" id="pb720">[p. 720]</a>
 μέλαινα χολή. καὶ τοίνυν καὶ ἡ
						κακοήθεια τῶν ἐν τοῖς ἄνθραξιν <br class="lb"/>ἑλκῶν ἐντεῦθέν ἐστιν. ἔοικε γὰρ ἤτοι γε ἐξ ἀρχῆς
						<br class="lb"/>εὐθέως, ἢ ὑπεροπτώμενον ἐν τῇ ζέσει τὸ αἷμα μελαγχολικὸν <br class="lb"/>γίνεσθαι. </p>
                </section>
                <section id="body-1-7" class="div textpart chapter level3">
                  <p class="p autofirst">Χωρὶς δὲ τοῦ ζεῖν ἡ μέλαινα χολὴ τοὺς καρκίνους <br class="lb"/>ἐργάζεται, καὶ ἢν δριμυτέρα τύχῃ,
						μεθ’ ἕλκους. ταῦτ’ <br class="lb"/>ἄρα καὶ μελάντεροι τῇ χροιᾷ τῶν φλεγμαινόντων εἰσὶ, καὶ
						<br class="lb"/>ἥκιστα θερμοί. πληροῦνται δὲ αἱ φλεβὲς ἐπ’ αὐτῶν καὶ τείνονται <br class="lb"/>μᾶλλον ἢ ἐν
						ταῖς φλεγμοναῖς. ἧττον γὰρ ἐκπίπτει <br class="lb"/>τῶν ἀγγείων εἰς τὴν πέριξ σάρκα διὰ πάχος ὁ
						γεννῶν τοὺς <br class="lb"/>καρκίνους χυμός. οὐ μὴν οὐδὲ ἐρυθραὶ καθάπερ ἐν ταῖς <br class="lb"/>φλεγμοναῖς αἱ
						φλέβες εἰσὶν, ἀλλὰ καὶ αὐταὶ κατὰ τὸν λυποῦντα <br class="lb"/>χυμόν. </p>
                </section>
                <section id="body-1-8" class="div textpart chapter level3">
                  <p class="p autofirst">Ἕπεται δὲ ταῖς μεγάλαις φλεγμοναῖς ἡ <br class="lb"/>καλουμένη γάγγραινα, νέκρωσίς τε οὖσα τοῦ
						πάσχοντος <br class="lb"/>μορίου. κᾂν μὴ διὰ ταχέων τις αὐτὴν ἰάσηται, νεκροῦται <br class="lb"/>ῥᾳδίως τὸ
						παθὸν οὕτω μόριον, ἐπιλαμβάνει τε τὰ <br class="lb"/>συνεχῆ καὶ ἀποκτείνει τὸν ἄνθρωπον. ἐπειδὰν
						γὰρ ἰσχυρῶς <br class="lb"/>φραχθῇ κατὰ τὰς μεγίστας φλεγμονὰς τά τε στόματα 
<a class="pb" href="#pb721" id="pb721">[p. 721]</a>
 τῶν
						ἀγγείων, οἵ τε πόροι πάντες οἱ κατὰ τὸ δέρμα τῆς κατὰ <br class="lb"/>φύσιν ἀποστερούμενοι
						διαπνοῆς, τὰ οὕτω κάμνοντα σώματα <br class="lb"/>νεκροῦνται ῥᾳδίως. καὶ πρῶτον μὲν αὐτῶν
						ἀποσβέννυται τὸ <br class="lb"/>τῆς χρόας εὐανθὲς, ὃ συνῆν ταῖς φλεγμοναῖς· <span class="milestone">318</span>ἔπειθ’ <br class="lb"/>ἡ ὀδύνη καὶ ὁ σφυγμὸς οἴχονται, οὐ πεπαυμένης δή
						που τῆς <br class="lb"/>διαθέσεως, ἀλλὰ τῆς αἰσθήσεως νενεκρωμένης. ἀχώριστος <br class="lb"/>δὲ φλεγμονῆς
						μεγάλης ὁ σφυγμός. οὕτω δὲ ἐοίκασιν ὀνομάζειν <br class="lb"/>οἱ παλαιοὶ τὴν αἰσθητὴν κίνησιν αὐτῷ
						τῷ κάμνοντι τῶν <br class="lb"/>ἀρτηριῶν, εἴτε χωρὶς ὀδύνης, εἴτε καὶ σὺν ταύτῃ γίγνοιτο. <br class="lb"/>διὸ
						καὶ προστιθέασί τινες ἐν τοῖς συμπτώμασι τῆς φλεγμονῆς <br class="lb"/>τῷ σφυγμῷ τὸ σὺν ὀδύνῃ.
						ταυτὶ μὲν οὖν ἐν ὀνόματι <br class="lb"/>τὴν ἀμφισβήτησιν ἔχει, κάλλιον δὲ ἐπίστασθαι τὴν γένεσιν
						<br class="lb"/>αὐτῶν καταφρονοῦντα τῆς προσηγορίας. ἐν μὲν δὴ <br class="lb"/>τῷ κατὰ φύσιν ἀναίσθητός ἐστιν
						ἡμῖν ἡ κίνησις τῶν ἀρτηριῶν, <br class="lb"/>ἐν δὲ ταῖς φλεγμοναῖς αἰσθητὴ σὺν ὀδύνῃ. πλήττει
						<br class="lb"/>γὰρ ἡ ἀρτηρία διαστελλομένη τὰ πέριξ σώματα, καὶ <br class="lb"/>πρὸς τῆς πληγῆς ὀδυνώμεθα.
						διὰ τὴν φλεγμονήν. ὅταν δὲ <br class="lb"/>καὶ αὐτὸς ὁ χιτὼν ἤδη φλεγμαίνῃ, πλήττουσά τε ἅμα καὶ
							
<a class="pb" href="#pb722" id="pb722">[p. 722]</a>
 πληττομένη διπλασιάζει τὴν ὀδύνην. περὶ μὲν δὴ τούτων <br class="lb"/>αὐτάρκως
						εἴρηται. </p>
                </section>
                <section id="body-1-9" class="div textpart chapter level3">
                  <p class="p autofirst">Λεκτέον δὲ ἐφεξῆς τὰ χολώδη ῥεύματα. <br class="lb"/>νενίκηκε γὰρ οὐκ οἶδ’ ὅπως τὸ τῶν ἰατρῶν
						ἔθος, ἄν τε χολὴν <br class="lb"/>ὀνομάσωμεν ἁπλῶς ἄν τε χολώδη χυμὸν, ἀκούειν ἡμᾶς <br class="lb"/>
						<span class="milestone">356</span>τὴν ὠχρὰν καὶ πικρὰν, οὐ τὴν ὀξεῖαν καὶ μέλαιναν.
						<br class="lb"/>ἐκείνην γὰρ ἀεὶ μετὰ προσθήκης ὀνομάζουσι, συνάπτοντες τῇ <br class="lb"/>προσηγορίᾳ τοῦ χυμοῦ
						τὴν χρόαν. ὅταν οὖν κατασκήψῃ χολῶδες <br class="lb"/>ῥεῦμα, τὸ μὲν ἀκριβὲς ἑλκοῖ τὸ δέρμα, τὸ δὲ
						ὑδατώδεσιν <br class="lb"/>ἰχῶρσιν ἢ αἵματι συμμιγὲς ἧττόν ἐστι δριμὺ καὶ μᾶλλον <br class="lb"/>εἰς ὄγκον
						αἴρει τὸ μέρος ἢ ἑλκοῖ. τουτὶ μὲν οὖν ἐρυσίπελας <br class="lb"/>ὀνομάζεται, θάτερος δὲ ἕρπης.
						ἐνδείκνυται δὲ τὸν ἐργασάμενον <br class="lb"/>χυμὸν ἥ τε χρόα καὶ ἡ θερμότης τῶν παθῶν. ἐπεὶ δὲ
						<br class="lb"/>αὖ καὶ τοῦ δριμέος ὁ μὲν ἧττον, ὁ δὲ μᾶλλον ὑπάρχει τοιοῦτος, <br class="lb"/>ἰστέον ἐπὶ μὲν
						τοῦ δριμυτέρου τὸν ἐσθιόμενον ἕρπητα <br class="lb"/>συνίστασθαι, οὕτω γὰρ αὐτὸν ὠνόμασεν
						Ἱπποκράτης, ὑπὸ <br class="lb"/>δὲ θατέρου τὸν ἕτερον, ᾧ καὶ κεγχρίαν ἔνιοι τῶν μεθ’ Ἱπποκράτην 
<a class="pb" href="#pb723" id="pb723">[p. 723]</a>
 τοὔνομα ἔθεντο, διότι κέγχροις ὁμοίας ἐξοχὰς ἀποτελεῖ <br class="lb"/>κατὰ τὸ δέρμα.
						φλέγματι μὲν οὖν μοι δοκεῖ μεμῖχθαι τὸ <br class="lb"/>τοιοῦτον ῥεῦμα· τὸ δὲ ἕτερον ἀκριβοῦς εἶναι
						χολῆς. διὰ τοῦτο <br class="lb"/>καὶ μετὰ ἀναβρώσεως γίγνεται, τὸ συνεχὲς ἀεὶ τοῦ δέρματος
						<br class="lb"/>ἐπιλαμβάνοντος τοῦ πάθους, ὅθεν αὐτῷ καὶ τοὔνομα. <br class="lb"/>μιχθέντος δὲ αἵματος ἴσου τῇ
						χολῇ, τὸ πάθος ἀμφοῖν ἐν <br class="lb"/>μέσῳ τὴν ἰδέαν ἐστὶ καὶ τὴν φύσιν ἐρυσιπέλατός τε καὶ
						φλεγμονῆς. <br class="lb"/>εἰ δὲ πολὺ ἐπικρατοίη τὸ ἕτερον, ἀπὸ τοῦ κρατοῦντος <br class="lb"/>ἡ προσηγορία τῷ
						πάθει, κατηγορεῖται δὲ αὐτῷ τὸ μιχθέν. <br class="lb"/>ἐρυσίπελας μὲν οὖν φλεγμονῶδες ἐπὶ τῇ ξανθῇ
						κρατούσῃ, <br class="lb"/>φλεγμονὴ δὲ ἐρυσιπελατώδης ἐπὶ τῷ κρατοῦντι αἵματι λέγεται.
						<br class="lb"/>παραπλήσιος δὲ καὶ ἡ τῶν ἄλλων μίξεων ἑρμηνεία, φλεγμονὴ <br class="lb"/>σκιῤῥώδης, καὶ
						σκίῤῥος φλεγμονώδης, οἴδημά τε φλεγμονῶδες <br class="lb"/>καὶ οἰδηματώδης φλεγμονή. τέτταρα γὰρ
						ταῦτ’ ἔστι <br class="lb"/>συνεχῶς γινόμενα πάθη δι’ ἐπιῤῥοὴν ὑγρῶν, ἐρυσίπελας καὶ <br class="lb"/>οἴδημα καὶ
						φλεγμονὴ καὶ σκίῤῥος. ἐρυσίπελας μὲν οὖν, <br class="lb"/>ὡς εἴρηται, χολώδους ῥεύματος
						κρατήσαντος· φλεγμονὴ δὲ, <br class="lb"/>αἱματώδους· οἴδημα δὲ λεπτοῦ τὴν σύστασιν φλέγματος, 
<a class="pb" href="#pb724" id="pb724">[p. 724]</a>
 ὥσπέρ γε παχέος καὶ γλίσχρου τὸ ἕτερον εἶδος τῶν σκίῤῥων· <br class="lb"/>τὸν γὰρ
						ἕτερον ἡ ἰλὺς τοῦ αἵματος ἀπεργάζεται. ἔστι δὲ <br class="lb"/>δήπου καὶ αὐτὴ διττὴ, τὸ μὲν ἕτερον
						εἶδος, ὅπερ Ἱππο<span class="milestone">319</span>κράτης <br class="lb"/>ὀνομάζει μέλαιναν· τὸ δ’
						ἕτερόν ἐστι μὲν καὶ <br class="lb"/>τοῦτο μέλαν, ἰδίαν δὲ ἔχει τὴν προσηγορίαν· ὀνομάζεται γὰρ
						<br class="lb"/>μέλαινα χολή. ταύτης μὲν οἱ καρκῖνοι, θατέρου δὲ τοῦ μέλανος <br class="lb"/>ἕν τι τῶν σκίῤῥων
						εἶδος ἔγγονον ὑπάρχει. διορίζεται <br class="lb"/>δὲ ἀπὸ θατέρου τοῦ φλεγματικοῦ τῇ χρόᾳ. κοινὰ δ’
						ἀμφοῖν <br class="lb"/>ὁ μείζων τοῦ κατὰ φύσιν ὄγκος ἀνώδυνός τε καὶ σκληρὸς, ἥ τε <br class="lb"/>γένεσις
						ἀμφοτέρων ἐνίοτε μὲν ἐξ ἀρχῆς, ἔστιν ὅτε δὲ ἐκ μεταπτώσεως <br class="lb"/>ἤτοι φλεγμονῆς, ἢ
						ἐρυσιπελάτων, ἢ οἰδήματος, <br class="lb"/>ἐμψυχθέντων ἀμετρότερον. </p>
                </section>
                <section id="body-1-10" class="div textpart chapter level3">
                  <p class="p autofirst">Ἐγγὺς δ’ ἐστὶ σκίῤῥου τά τε ἐκχυμώματα <br class="lb"/>καλούμενα καὶ τὰ μελάσματα, πρεσβύταις
						μάλιστα συμβαίνοντα <br class="lb"/>θλασθεισῶν τῶν φλεβῶν. ἔστι δὲ καὶ τούτων <br class="lb"/>ἔνια μὲν, ὡς
						εἴρηται, μέλανα, καὶ μάλιστα γέρουσι γίγνεται <br class="lb"/>ταῦτα, διὰ σμικρὰς προφάσεις· ἔνιοι
						δὲ καὶ ἐρυθροὶ <br class="lb"/>καὶ μέλανες ἐν τῷ μεταξὺ, τὰ καλούμενα πελιδνά. ﻿
<a class="pb" href="#pb725" id="pb725">[p. 725]</a>

						γίγνεται δ’ ἅπαντα τὰ τοιαῦτα ἐκ τῶν φλεβῶν αἵματος ἐκχεομένου, <br class="lb"/>ποτὲ μὲν διὰ τῶν
						χιτώνων θλασθέντων, ἔστι δ’ <br class="lb"/>ὅτε ἀναστομωθέντων κατὰ τὸ πέρας. </p>
                </section>
                <section id="body-1-11" class="div textpart chapter level3">
                  <p class="p autofirst">Ἀρτηρίας δ’ ἀναστομωθείσης τὸ πάθος <br class="lb"/>ἀνεύρυσμα καλεῖται. γίγνεται δὲ τρωθείσης
						αὐτῆς, ἐπειδὰν <br class="lb"/>εἰς οὐλὴν μὲν ἀφίκηται τὸ προσκείμενον αὐτῇ δέρμα, μένῃ <br class="lb"/>δὲ τῆς
						ἀρτηρίας ἕλκος μήτε συμφυθείσης μήτε συνουλωθείσης <br class="lb"/>μήτε σαρκὶ φραχθείσης.
						διαγινώσκεται δὲ τὰ τοιαῦτα <br class="lb"/>παθήματα τῶν σφυγμῶν τῶν ἐργασαμένων ἀρτηριῶν, ἀλλὰ
						<br class="lb"/>καὶ θλιβομένων ἀφανίζεται πᾶς ὁ ὄγκος, παλινδρομούσης εἰς <br class="lb"/>τὰς ἀρτηρίας τῆς
						ἐργαζομένης αὐτὸν οὐσίας, ἣν ἐδείξαμεν ἐν <br class="lb"/>ἄλλοις ἅμα λεπτὸν καὶ ξανθὸν εἶναι αἷμά
						τι πνεύματι λεπτῷ <br class="lb"/>καὶ πολλῷ συμμιγές. εὐθὺς δὲ καὶ θερμότερόν ἐστι τὸ αἷμα
						<br class="lb"/>τοῦτο τοῦ κατὰ τὰς φλέβας καὶ τρωθέντος τοῦ ἀνευρύσματος <br class="lb"/>ἐξακοντίζεται
						δυσεπισχέτως. ὑποχωρεῖ μὲν οὖν κᾀν <br class="lb"/>τοῖς οἰδήμασιν ἡ ὕλη θλιψάντων τῶν δακτύλων, καὶ
						βοθροῦται <br class="lb"/>τὸ μέρος, ἀλλ’ οὔτε σφυγμός ἐστιν ἐν τούτῳ τῷ πάθει, <br class="lb"/>καὶ ἡ χροιὰ
						λευκοτέρα, καὶ τὸ οἴδημα πολλῷ πλατύτερόν τε 
<a class="pb" href="#pb726" id="pb726">[p. 726]</a>
 καὶ μεῖζον ἀνευρύσματος, πλὴν
						εἴποτε θρόμβος τις ἐγγενόμενος <br class="lb"/>ἐξ ἀνευρύσματος σφάκελον ἐργάζοιτο. καλῶ δ’ οὕτω
						<br class="lb"/>τὴν φθορὰν τῶν στερεῶν σωμάτων ἅπασαν, ὡς καὶ τοῖς <br class="lb"/>ὀστοῖς ἐγγίνεσθαι, μήτοι γε
						δὴ σαρξὶν, ἢ ἀγγείοις. ἡ δὲ <br class="lb"/>γάγγραινα νέκρωσις καὶ αὕτη τῶν στερεῶν σωμάτων, ἀλλ’
						<br class="lb"/>οὔτ’ ὀστοῖς ἐπιγίγνεται καὶ ταῖς μεγίσταις ἕπεται φλεγμοναῖς, <br class="lb"/>εἶδος μέν τι τῶν
						σφακελῶν ὑπάρχουσα, προσηγορίαν δὲ ἰδίαν <br class="lb"/>ἐξαίρετον ἐπὶ τῇ κοινῇ κεκτημένη. ταῦτ’
						οὖν αὐτάρκως διώρισται, <br class="lb"/>καὶ λέγειν ἤδη καιρὸς περὶ τῶν μελαγχολικῶν <br class="lb"/>ῥευμάτων.
					</p>
                </section>
                <section id="body-1-12" class="div textpart chapter level3">
                  <p class="p autofirst">Ὅταν δὲ εἰς σάρκα μέλαινα κατασκήψῃ <br class="lb"/>χολὴ, δακνώδης μὲν οὖσα διαβιβρώσκει τὸ
						περικείμενον <br class="lb"/>
						<span class="milestone">320</span>δέρμα, καὶ ἕλκος ἐργάζεται· μετριωτέρα δὲ ὑπάρχουσα,
						<br class="lb"/>τὸν χωρὶς ἑλκώσεως ἀποτελεῖ καρκῖνον. εἴρηται δὲ ἔμπροσθεν <br class="lb"/>ὅτι καὶ τὰς φλέβας
						ἐξαίρει μειζόνως τῶν φλεγμονῶν, ὁποῖόν <br class="lb"/>τε τὸ εἶδος αὐτῶν τῆς χρόας ἐστίν. οὐ μόνον
						δὲ τὸ καρκινῶδες <br class="lb"/>ἕλκος, ἀλλὰ καὶ ἄλλα πολλὰ σὺν ὄγκοις τῶν περιεχόντων <br class="lb"/>αὐτὰ
						συνίσταται σωμάτων, ἔγγονα σύμπαντα κακοχυμίας, 
<a class="pb" href="#pb727" id="pb727">[p. 727]</a>
 ἤτοι πικροχολίας τινὸς, ἢ
						μελαγχολικῆς, ἢ καί πως ἄλλως <br class="lb"/>ἰώδους τε καὶ μοχθηρᾶς ἐκ διαφθορᾶς μείζονος
						ὑποτραφείσης. </p>
                </section>
                <section id="body-1-13" class="div textpart chapter level3">
                  <p class="p autofirst">Ὅσα δὲ ἐν αὐτοῖς ἐπινέμεται καὶ τῶν πέριξ <br class="lb"/>ἅπτεται διαβιβρώσκοντα τὸ περιέχον ὑγιὲς
						σῶμα, ταῦτα σύμπαντα <br class="lb"/>φαγεδαινικὰ προσαγορεύεται· τὰ δ’ ἐξ ἀμφοῖν σύνθετα, <br class="lb"/>τοῦ
						τε ἕλκους αὐτοῦ καὶ τοῦ πέριξ ὄγκου, φαγέδαιναν ὀνομάζουσιν. <br class="lb"/>ἐπινέμεται μὲν οὖν καὶ
						ὁ ἕρπης ἀναβιβρώσκων τὰ <br class="lb"/>πέριξ, ἀλλ’ ἔστι μόνον τοῦ δέρματος ἕλκωσις, ἡ φαγέδαινα
						<br class="lb"/>δὲ σὺν τῷ δέρματι καὶ τῶν ὑποκειμένων ἅπτεται. Χειρώνεια <br class="lb"/>δὲ καὶ Τηλέφεια
						καλεῖν ἕλκη περιττόν· ἀρκεῖ γὰρ ἅπαντα <br class="lb"/>κοινῇ κακοήθη προσαγορεύειν. ἔστι δὲ καὶ ἡ
						ψώρα καὶ ἡ λέπρα <br class="lb"/>μελαγχολικὰ πάθη μόνου τοῦ δέρματος, ὡς εἴγε κᾀν ταῖς <br class="lb"/>φλεψὶ
						καὶ τῇ σαρκὶ γίγνοιτο, καρκῖνος ὀνομάζεται. </p>
                </section>
                <section id="body-1-14" class="div textpart chapter level3">
                  <p class="p autofirst">Μελαγχολικὸν δὲ πάθος καὶ ὁ ἐλέφας ἐστὶ, <br class="lb"/>τὴν μὲν πρώτην γένεσιν ἐξ αἵματος ἴσχων
						μελαγχολικοῦ, τῷ <br class="lb"/>χρόνῳ δὲ πλείων ἡ μέλαινα γίνεται τοῦ αἵματος, ἡνίκα δυσώδεις
						<br class="lb"/>εἰσὶ καὶ ἀπεχθεῖς ἰδεῖν, ἐνίοις δὲ αὐτῶν καὶ ἕλκη συμπίπτει. 
<a class="pb" href="#pb728" id="pb728">[p. 728]</a>
 τοῦτο τὸ
						πάθος ἀρχόμενον ὀνομάζουσι σατυριασμὸν, <br class="lb"/>ἐπειδὴ τοῖς σατύροις ὅμοιοι γίγνονται τὸ
						πρόσωπον. ἔνιοι δὲ <br class="lb"/>τὰς κατὰ τοὺς κροτάφους ἐξοχὰς ὀστώδεις οὕτω καλοῦσι.
						<br class="lb"/>γίγνονται δὲ καὶ κατ’ ἄλλα μόρια τοιαῦται τῶν ὀστῶν ἐξοχαὶ, <br class="lb"/>καὶ καλοῦσιν αὐτὰς
						ἐξοστώσεις ἔνιοι, καθάπερ καὶ τὰς κατὰ <br class="lb"/>φύσιν ἐντάσεις τῶν αἰδοίων μὴ καθισταμένας
						τινὲς ὀνομάζουσι <br class="lb"/>σατυριασμὸν, τινὲς δὲ πριαπισμόν. </p>
                </section>
                <section id="body-1-15" class="div textpart chapter level3">
                  <p class="p autofirst">Ἔστι δὲ καὶ ὁ ἀχὼρ ἕλκος μικρὸν ἐν τῷ <br class="lb"/>δέρματι τῆς κεφαλῆς, εἰκάσαις δὲ αὐτὸ
						φλέγματος ἁλμυροῦ <br class="lb"/>καὶ νιτρώδους ἔκγονον ὑπάρχειν. ἐκρεῖ γοῦν αὐτοῦ τις ἰχὼρ
						<br class="lb"/>οὔθ’ ὑδατώδης ἁπλῶς οὔτ’ ἤδη παχὺς ὥσπερ τὸ μέλι, καθάπερ <br class="lb"/>ἐν τοῖς κηρίοις
						ὀνομαζομένοις. καὶ γὰρ καὶ ταῦτα σὺν <br class="lb"/>ὄγκῳ τινὶ καὶ κατατρήσεσι πλείοσι <span class="milestone">357</span>γίγνεται, μελιτώδους <br class="lb"/>ἐκρέοντος ὑγροῦ. μικρὸς δὲ καὶ
						τούτων ὁ ὄγκος, ἀλλ’ οὐκ <br class="lb"/>εἰς τοσοῦτον εἰς ὅσον ἀχῶρος. ἔτι δὲ καὶ τούτων ὄγκοι
						μικρότεροι <br class="lb"/>παρὰ φύσιν ἐπὶ τοῦ δέρματος γεννῶνται, μυρμηκίαι <br class="lb"/>τε καὶ
						ἀκροχορδόνες τε καὶ ψύδρακες, ἐπικνυκτίδες τε, ἅπασι <br class="lb"/>γνώριμα πάθη. γνώριμος δ’
							<span class="milestone">321</span>οὐχ ἥκιστα καὶ ὁ δοθιήν 
<a class="pb" href="#pb729" id="pb729">[p. 729]</a>
 ἐστιν,
						ἐπιεικὴς μὲν ὑπάρχων, ὅτε ἐν αὐτῷ μόνῳ συνίσταται <br class="lb"/>τῷ δέρματι, κακοήθης δὲ, ὅταν ἐκ
						πλείονος ἀνίσχηται βάθους. <br class="lb"/>ἔοικε γὰρ οὕτως φύματι, καὶ τῇ σκληρότητι μόνον
						<br class="lb"/>διήνεγκε φύματος ὁ τοιοῦτος δοθιήν. ἔστι δ’ ἄμφω τὰ πάθη <br class="lb"/>φλεγμονώδη. καὶ
						τρίτον ἐπ’ αὐτοῖς ὁ βουβὼν, καὶ τέταρτον <br class="lb"/>ὅπερ ὀνομάζουσιν ἔνιοι φύγεθλον, θερμότητι
						ἅμα καὶ τάχει <br class="lb"/>γενέσεως ἀφορίζοντες τῶν ἄλλων φυμάτων. εἰσὶ δὲ καὶ οἱ <br class="lb"/>κατὰ
						βουβῶνας καὶ μασχάλας μόνας γίνεσθαι φύγεθλα λέγοντες, <br class="lb"/>φλεγμονὰς ὑπάρχοντα τῶν
						ἀδένων. τῶν τῇδε σκιῤῥωθέντων <br class="lb"/>τὸ δὲ πάθος ὀνομάζεται χοιρὰς, ὥσπέρ γε καὶ <br class="lb"/>τῶν
						ὄρχεων σκιῤῥωθέντων ὄνομα τῷ νοσήματι σαρκοκήλην <br class="lb"/>ἔθεντο, καθάπερ ὅταν ὑγρὸν
						ὑδατῶδες ἐν τοῖς περὶ τὸν ὄρχιν <br class="lb"/>ἀθροίζηται χιτῶσιν, ὑδροκήλην καλοῦσιν, ἐπιπλοκήλην
						τε <br class="lb"/>καὶ ἐντεροκήλην, καὶ πρὸς τούτων ἔτι τὸ σύνθετον ἐξ ἀμφοῖν, <br class="lb"/>μᾶλλον τοῦ
						δέοντος πεπλεγμένον, ἐντεροεπιπλοκήλην, νεωτέρων <br class="lb"/>ἰατρῶν ὄνομα, τῶν καὶ σύμπαντας
						τοὺς κατὰ τῶν ὄρχεων <br class="lb"/>ὄγκους ὀνομαζόντων κήλας διὰ τοῦ η΄ στοιχείου τῆς <br class="lb"/>πρώτης
						λεγομένης συλλαβῆς, οὐ διὰ τοῦ α΄, καθάπερ ὑπὸ <br class="lb"/>τῶν Ἀθηναίων. ὥσπερ δὲ τῶν εἰρημένων
						ὀνομάτων ἕκαστον ﻿
<a class="pb" href="#pb730" id="pb730">[p. 730]</a>
 ἐνδείκνυται τοῦ μέρους τὸ νόσημα καθ’ οὗ λέγεται, οὕτω
						καὶ <br class="lb"/>ἡ κιρσοκήλη νεώτερον ὄνομα δηλοῖ τὸ πάθος ἐφ’ οὗ λέλεκται. </p>
                </section>
                <section id="body-1-16" class="div textpart chapter level3">
                  <p class="p autofirst">Κιρσοὺς δὲ καὶ τὰς ἄλλας ἁπάσας φλέβας <br class="lb"/>εὐρυνομένας ὀνομάζουσιν οἱ παλαιοί. κιρσοὺς
						δὲ καὶ ταύτας <br class="lb"/>οἱ νεώτεροι καλοῦσιν ἰατροὶ, τὸ ι΄ στοιχεῖον μετὰ τοῦ κ΄
						<br class="lb"/>στοιχείου τιθέντες, οὐ καθάπερ οἱ Ἀθηναῖοι. γίνονται δὲ <br class="lb"/>καὶ κατὰ τὰ σκέλη
						κιρσοὶ διὰ ἀῤῥωστίαν τῶν τῇδε φλεβῶν, <br class="lb"/>καὶ μᾶλλον ὅταν αἷμα παχὺ πλεονάζῃ κατὰ τὸ
						σῶμα. περιτοναίου <br class="lb"/>δὲ τρωθέντος, ἢ ῥαγέντος, εἶτα μὴ συμφύντος, ὄγκος <br class="lb"/>μαλακὸς
						γίνεται κατὰ τὸ χωρίον. εἰ δὲ καὶ κατὰ τὸν βουβῶνα <br class="lb"/>γένοιτο, καλοῦσι βουβωνοκήλην.
						εἰ δὲ κατὰ τὸν ὀμφαλὸν <br class="lb"/>συμβαίη τοῦτο, καλοῦσιν ἐξομφάλους ἔνιοι τῶν ἰατρῶν τοὺς
						<br class="lb"/>ᾧδε πάσχοντας. ἔστι δ’ οὐ τοῦ περιτοναίου μόνου οὐδὲν τῶν <br class="lb"/>παθῶν τούτων, ἀλλὰ
						χρὴ πάντως καὶ τὴν τοῦ μυὸς ἀπονεύρωσιν <br class="lb"/>παθεῖν, ἣν ἐν ταῖς ἀνατομικαῖς ἐγχειρήσεσιν
						ὁποία τίς <br class="lb"/>ἐστιν ἐδήλωσα. ταυτὶ μὲν οὖν τὰ πάθη τῶν ἐγκαρσίων μυῶν <br class="lb"/>ἐστιν, αἱ δ’
						ἐν τῷ βουβῶνι κῆλαι τῶν λοξῶν, ἤτοι ῥηγνυμένης, <br class="lb"/>ἢ ἀνευρυσμένης αὐτῶν τῆς κατὰ τοῦτο
						τὸ χωρίον ἀπονευρώσεως 
<a class="pb" href="#pb731" id="pb731">[p. 731]</a>
 ἅμα τῷ περιτοναίῳ χιτῶνι. γίγνονται δὲ καὶ ἄλλοι
						<br class="lb"/>τῶν ταύτῃ χωρίων ὄγκοι, διά τι τῶν ὑποκειμένων σπλάγχνων <br class="lb"/>ἐξαιρόμενον. εἴρηται
						δὲ καὶ τὰ πάθη τὰ τοὺς ὄγκους αὐτῶν <br class="lb"/>ἐργαζόμενα. φλεγμοναὶ γάρ εἰσι καὶ σκίῤῥοι καὶ
						ἀποστήματα <br class="lb"/>καὶ ὅσα τοιαῦτα. κατὰ δὲ τοὺς ὑδερικοὺς ἀθροίζεται <br class="lb"/>ταύτῃ πλῆθος,
						ὑδατῶδες μὲν ἐν τοῖς ἀσκίταις, πνευματῶδες <br class="lb"/>δὲ ἐν τοῖς τυμπανίταις, φλεγματῶδες δὲ
						ἐν τοῖς ἀνὰ σάρκα <br class="lb"/>καὶ λευκοφλεγματίαις ὀνομαζομένοις. </p>
                </section>
                <section id="body-1-17" class="div textpart chapter level3">
                  <p class="p autofirst"><span class="milestone">322</span>Ἤδη δὲ καὶ ἄλλοι τινὲς ὄγκοι τετυχήκασιν <br class="lb"/>ἰδίων
						ὀνομάτων, οὐδὲν ἐξαίρετον ἔχοντες, οἷον ἐπουλίδες <br class="lb"/>τε καὶ παρουλίδες, καὶ θύμοι, καὶ
						τἄλλα ὅσα τοιαῦτα <br class="lb"/>σαρκώδη βλαστήματα. καθάπερ γε πάλιν αἱ σταφυλαὶ καὶ <br class="lb"/>τὰ
						παρίσθμια καὶ αἱ ἀντιάδες οὐκ ἄλλό τι ἢ φλεγμοναί <br class="lb"/>εἰσιν, αἱ μὲν σταφυλαὶ τοῦ
						γαργαρεῶνος, αἱ δὲ ἀντιάδες τῶν <br class="lb"/>ἐν ἀρχῇ τῆς φάρυγγος ἀντικειμένων ἀλλήλοις ἀδένων,
						ὥσπερ <br class="lb"/>τὰ παρίσθμια τῶν κατ’ αὐτὴν τὴν φάρυγγα σωμάτων. Ἱπποκράτης <br class="lb"/>δ’ ἔοικεν
						οὐχ ἅπασαν φλεγμονὴν τοῦ κίονος ὀνομάζειν <br class="lb"/>σταφυλὴν, ἀλλ’ ἓν μόνον εἶδος, ἐν ᾧ τὸ
						πέρας τοῦ γαργαρεῶνος 
<a class="pb" href="#pb732" id="pb732">[p. 732]</a>
 ὁμοιοῦται σταφυλῆς ῥαγί. ἀλλὰ καὶ οἱ πολύποδες,
						<br class="lb"/>ἤτοι φλεγμονῆς, ἢ φύματος, ἤ τινος βλαστήματος, ἢ ὅπως <br class="lb"/>ἂν ἐθελήσῃ τις
						ὀνομάζειν, ἐν μυκτῆρσι συνισταμένου ἀποτελοῦνται, <br class="lb"/>φλεγμονώδεις δ’ εἰσὶ καὶ ὑγροὶ
						διὰ τὸ χωρίον. <br class="lb"/>ἐγκανθὶς δὲ καὶ αὕτη παρὰ φύσιν μέν τις ὄγκος ἐν τοῖς μεγάλοις
						<br class="lb"/>γίνεται κανθοῖς, ἔστι δ’ οὐ τῷ παντὶ γένει παρὰ φύσιν. <br class="lb"/>τὰ δὲ πτερύγια
						βλαστήματά ἐστι τοῦ ἐπιπεφυκότος ἔξωθεν <br class="lb"/>ὑμένος τοῖς ὀφθαλμοῖς, ὃς ἀπὸ τοῦ
						περιοστίου καταφερόμενος <br class="lb"/>ἐπὶ τὴν στεφάνην ἀφικνεῖται. τὰ δὲ σταφυλώματα καλούμενα,
						<br class="lb"/>τὰ μὲν τῇ θέσει μόνῃ, τὰ δὲ τῇ διαθέσει παρὰ <br class="lb"/>φύσιν ἐστὶν, εἴρηται δὲ περὶ τῶν
						τοιούτων ἁπάντων, ὅσα <br class="lb"/>κατὰ τοὺς ὀφθαλμοὺς συνίσταται πάθη, δι’ ἑτέρου. καιρὸς
						<br class="lb"/>οὖν ἤδη παύειν ἐν τῷδε τὸν λόγον, οὐδὲ μιᾶς ἔτι τῶν παρὰ <br class="lb"/>φύσιν ὄγκων ἰδέας
						ἀῤῥήτου καταλελειμμένης. </p>
                </section>
              </section>
            </section>
          </article>
        </div>
      </div>
      <aside id="aside">
        <nav>
          <header>
            <a href="#index"><span class="persName">Galen</span>. <span class="docDate"> (2016)</span><br/>De tumoribus praeter naturam</a>
          </header>
          <ul class="tree">
            <li>
              <a href="#body-1">De tumoribus praeter naturam</a>
            </li>
          </ul>
        </nav>
      </aside>
    </div>
    <script type="text/javascript" charset="utf-8" src="http://oeuvres.github.io/Teinte/Tree.js">//</script>
  </body>
</html>
